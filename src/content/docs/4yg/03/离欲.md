---
title: 阿含经
date: '2020-12-15T01:26:13.000Z'
---
# 迦叶佛所奉行的十想之法（由来已久的法门）

增一阿含经卷第四十二

（九）
　　闻如是。
　　一时。佛在舍卫国祇树给孤独园。
　　尔时。世尊告诸比丘。其有修行十想者。便尽有漏。获通作证。渐至涅槃。云何为十。所谓白骨想．青瘀想．膖[月*逄]胀想．食不消想．血想．啖想．有常无常想．贪食想．死想．一切世间不可乐想。是谓。比丘。修此十想者。得尽有漏。得至涅槃界。又是。比丘。十想之中。一切世间不可乐想最为第一。所以然者。其有修行不可乐想。持信奉法。此二人必越次取证。是故。比丘。若在树下静处露坐。当思惟此十想。是故。比丘。当作是学。
　　尔时。诸比丘闻佛所说。欢喜奉行。
　　（一○）
　　闻如是。
　　一时。佛在舍卫国祇树给孤独园。
　　尔时。有一比丘至世尊所。头面礼足。在一面坐。尔时。彼比丘白世尊言。如来今日与诸比丘说。十想之法。其能修者。断诸有漏。成无漏行。如我。世尊。不堪任行此想。所以然者。欲心多故。身意炽盛。不得宁息。
尔时。世尊告彼比丘。汝今当舍净想。思惟不净想。舍有常想。思惟无常想。舍有我想。思惟无我想。舍可乐想。思惟不可乐想。所以然者。若比丘思惟净想。欲心便炽盛。若思惟不净想。便无欲心。比丘当知。
欲为不净。如彼屎聚。欲如鸜鹆（qú yù八哥）。饶诸音响。
欲无返复。如彼毒蛇。欲如幻化。如日消雪。
当念舍欲。如弃塳(péng 尘土)间。
欲还自害。如蛇怀毒。欲无厌患。如饮碱水。
欲难可满。如海吞流。欲多可畏。如罗刹村。
欲犹怨家。恒当远离。欲犹少味。如蜜涂刀。
欲不可爱。如路白骨。欲现外形。如厕生华。
欲为不真。如彼画瓶。内盛丑物。外见殊特。
欲无牢固。亦如聚沫。
是故。比丘。当念远离贪欲之想。思惟不净之想。汝今。比丘。当忆昔迦叶佛所奉行十想。今当重思惟十想。有漏心便解脱。
　　尔时。彼比丘悲泣堕泪不能自止。即时头面礼佛。白世尊言。唯。世尊。愚惑积久。如来躬自说十想。方欲远离。今自忏悔。后更不犯。唯愿如来受其重过。原恕不及。
　　佛吉比丘。听汝改过。勿复更犯。又如来与汝说十想而不肯奉持。
　　是时。彼比丘闻世尊教诫已。在闲静之处。克己思惟。所以族姓子。剃除须发。着三法衣。修无上梵行者。欲升其所愿。生死已尽。梵行已立。所作已办。更不复受胎。如实知之。尔时。彼比丘便成阿罗汉。
尔时。诸比丘闻佛所说。欢喜奉行。

　　结禁．圣贤居　　二力及十念
　　亲国．无挂碍　　十论．想．观想
增一阿含经卷第四十二

# 止观禅修之欲之过患

智中法师

<http://fowap.goodweb.net.cn/news/news_view.asp?newsid=64167>

欲之过患
欲之定义：
愿望，想得到满足的意念。如：食欲、欲望。易经˙损卦˙象曰：山下有泽损，君子以惩忿窒欲。
欲者。谓于未得、已得，希求获得及受用故。唯识论五曰：「云何为欲？于所乐境希望为性。勤依为业。」俱舍论四曰：「欲谓希求所作事业。」大乘义章二曰：「于缘欲受称欲。」同七曰：「染爱尘境，名之为欲。」释氏要览下曰：「杂阿含经云：佛言：若众生所有苦生，彼一切皆以欲为本。增一经云：欲生诸烦恼，欲为生苦本。梵语杂名曰：欲，剌者。」
欲其实是苦多乐少的，追求欲很苦，追求到了还要保持它亦是很苦，失掉了更苦，并且欲乐无知足，无厌足亦是很苦。
贪欲者。谓于妙五欲，随逐净相。欲见、欲闻、乃至欲触；或随忆念，先所领受，寻伺追恋。欲于不净、苦、无常生灭之虚妄法中，占便宜，求乐受；是为颠倒！﹙K58 p0625b26﹚
欲轭
集异门论八卷三页云：云何欲轭？答：如世尊说：苾刍当知；有诸愚夫无闻异生，于欲集没味患出离，不如实知。彼于欲集没味患出离不如实知故；于诸欲中、所有欲贪欲欲欲亲欲爱欲乐欲闷欲耽欲嗜欲喜欲藏欲随欲着，缠压于心。是名欲轭。
欲贪
品类足论三卷二页云：欲贪云何？谓于诸欲、起贪等贪，执藏防护，耽着爱乐；是名欲贪。
欲求
瑜伽九十六卷二页云：又无明界所随六处诸界为缘，起无明触。此无明触以为缘故；于诸境界，起不如理执取相好所有诸想。此想为缘，于诸境界，发起希欲。希欲为缘，起彼随法多随寻思。由彼随法多随寻思以为缘故；发起思慕愁忧所作身心热恼。身心热恼以为缘故；于诸境界种种品类思求差别，皆可了知。如是当知依欲求故，安立诸界。
欲爱
瑜伽六十七卷八页云：又即此爱、界差别故；复有三种。谓欲爱、色爱、无色爱。若生欲界，希求欲界后有者；喜于已得所受用事，欣于未得所受用事，诸所有爱；是名欲爱。
欲寻思
瑜伽八十九卷九页云：心怀爱染，攀缘诸欲，起发意言，随顺随转；名欲寻思。
诸所有妄分别﹙想倒：常乐净我、取相执实﹚、贪﹙心倒：欲爱﹙常乐净我爱﹚、欲贪﹚未断、未知故。先为欲爱之所烧恼﹙欲火焚身：五欲烧人，如逆风执炬；正起现前极烧恼故，非法因缘。﹚。欲爱烧故追求诸欲，追求欲故便受种种身心疲苦。虽设功劳﹙亦不保任﹚。若不称遂，便谓我今唐捐其功，乃受劬劳无果苦。设得称遂，便深恋着，守掌因缘，受防护苦﹙五欲增诤，众多共有﹚。若受用时贪火所烧﹙五欲如大火坑，生渴爱故，得之转剧，增长贪爱，如火益薪，其焰转炽。﹚，于内便受不寂静苦﹙不自在苦﹚、﹙更加贪求，受无厌足所作苦﹚。若彼失坏，受愁忧﹙愁叹忧悲﹚苦；由随念故受追忆苦。又由是因发起身语及意恶行，招感种种苦报。……彼由如是，于现法中，受无量苦；无有对治诸漏蔽伏，而犹长养，令心沉没成下劣性，如船破水渐盈溢，能招当来欲界生老病死恶趣等苦。如是等辈杂染过患，皆贪欲以为因缘。
K19,p704
于诸欲悕求　　或所期果遂　得已心定喜　　至死而保爱
谓如有一悕求未来所有诸欲。为获得故发勤方便。得已现前耽着受用。如是悕求及正受用所得诸欲。由此因缘生喜生乐。如是总名诸欲爱味。
诸乐欲众生　　若退失诸欲　其色便变坏　　如毒箭所中
又彼悕求及正受用所有诸欲。于其所得所受用事若退失时。随彼诸欲恋着爱味。爱箭入心如中毒箭。受大忧苦或致殒殁。如是名为诸欲过患。
若远离诸欲　　犹如毒蛇首　彼于爱世间　　正念能超度
又复毒蛇譬诸欲境。毒蛇首者。譬诸欲中所有爱味。若诸愚夫爱味诸欲贪着受用。如蛇所螫。若有多闻诸圣弟子。远离诸欲所有爱味。如毒蛇首。终不爱染而受用之。广说乃至。不生耽着。彼于诸色所有贪爱。乃至于触所有贪爱。皆能调伏断灭超度。如是名为诸欲出离。
又诸欲自性略有二种。一者事欲。二者烦恼欲。
田事与金银　　牛马珠环钏　女仆增诸欲　　是人所耽乐
事欲有二。一者谷彼所依处。谓田事。二者财彼所依处。谓金银等事。何以故。诸求谷者必求田事。诸求财者必求金银等事。
求金银等复有二种。一者事王。二者商贾。求谷求田方便须牛。求财事王方便须马。求财商贾所有方便。若金银等共相应者。谓诸宝珠。金银异类不相应者。谓环钏等。此举最胜。若买卖言说事务当知亦尔。积集如是财谷事已。受用戏乐所有助伴。谓诸女色。若未积集招集守护。及息利中所有助伴。谓诸僮仆。如是财谷积集广大。于此处所耽乐不舍。如是一切皆名事欲。
攀缘沈下劣　　变坏生诸漏　从此集众苦　　如船破水溢
烦恼欲者。谓于事欲随逐爱味。依耽着识发生种种妄分别贪。又于事欲由烦恼欲。令心沉没成下劣性。若彼事欲变坏散失便生诸漏。愁叹忧悲种种苦恼缠绕其心。彼由如是于现法中诸漏蔽伏无有对治。犹如船破水渐盈溢。招集当来生老病等种种苦恼。
若永绝诸欲　　如断多罗顶　弃舍诸愁忧　　犹莲华水滴
若于诸欲已得出离。便能永绝随欲爱味发起贪着诸染污识。犹如断截多罗树顶不复生长。又彼事欲可爱可乐乃至可意。若变坏时于清净识诸忧愁等一切苦恼皆不得住。如莲华叶水滴不着。复次今当略辨上所说义。谓薄伽梵此中略示诸欲爱味过患出离三种自性。又显爱味能为过患及彼出离所有功德。当知是名此中略义。
哀哉众生，常为五欲所恼，而犹求之不已。
五欲如大火坑，生渴爱故，得之转剧，增长贪爱，如火益薪，其焰转炽。
五欲无乐，如狗啮枯骨，令无饱满。
五欲增诤，众多共有，如鸟竞肉。
五欲烧人，如逆风执炬；正起现前极烧恼故，非法因缘。
五欲害人，如践毒蛇；障道因缘，贤圣远离。
五欲无实，如梦所得；无常虚伪妄失之法，诳惑愚夫。
五欲不久，假借须臾，如击石火；速趣坏灭。
五欲如假借庄严具，仗托众缘。
五欲犹如树端烂熟果，危亡放逸所依之地。

## 习近诸欲有五过患

1彼诸欲极少滋味，多诸苦恼，多诸过患。2、又彼诸欲于习近时能令无厌、能令无足、能令无满。3、又彼诸欲常为诸佛及佛弟子、贤善正行正至善士以无量门呵责毁呰。4、又彼诸欲于习近时能令诸结积集增长。5、又彼诸欲于习近时我说无有恶不善业而不作者。
世人愚惑，于长夜中，由妙五欲积集长养，任运贪着，常为五欲所恼，而犹求之不已，至死不舍。常为五欲所使，名欲奴仆，受无量苦恼，而犹无厌、无足、无满：
1受追求所作苦、2受防护所作苦、3受亲爱失坏所作苦、4受无厌足所作苦、
5受不自在所作苦、6受恶行所作苦
此五欲法，与畜生同有。一切众生，作此弊欲，沈堕三途。贪欲之人，去道甚远。所以者何？欲为种种恼乱住处，若心着欲，能坏禅定，无由近道。
诸欲求时苦，得时多怖畏，失时怀热恼，一切无乐处。诸欲患如是，以何能舍之？得深禅定乐，即不为所欺。
智者思之，如是诸欲，去来今世，于常常时，于恒恒时，多诸过患、多诸损恼、多诸疫疠、多诸灾害！如是诸欲，令无厌足，是非法行恶行之因，增长欲爱，是诸放危亡之地，无常虚伪妄事之法，犹如幻化，诳惑愚夫！若现法欲、若后法欲、若天上欲、若人中欲一切皆是魔之所行，魔之所住。于是处所能生无量依意所起恶不善法：所谓贪瞋及愤诤等，于圣弟子正修学时能为障碍。如是观已，心生厌恶，此为怨贼，当急除之。
问：此贪欲盖，以何为食？答：有净妙相，及于彼相，不正思惟，多所修习，以之为食。
净妙相者：谓第一胜妙诸欲之相。若能于此远离染心，于余下劣，亦得离染。如制强力，余劣自伏。
此复云何？谓女人身上，八处所摄，可爱净相。由此八处，女縳于男。所谓歌、舞、笑、睇、美容、进止、妙触、就礼。
由此因缘，所有贪欲，未生令生，生已增长。故名为食。
问：此贪欲盖，谁为非食？答：有不净相，及于彼相，如理作意，多所修习，以为非食。
此复云何？谓青瘀等。若观此身，种种不净，杂秽充满，名观内身不净之相。复观于外，青瘀等相，种种不净，名观外身不净之相。由观此二不净相故，未生贪欲，令其不生，生已能断。故名非食。由于彼相如理作意故，遮令不生。多所修习故，生已能断。
诃欲第二
所言诃欲者，谓五欲也。凡欲坐禅，修习止观，必须诃责。五欲者，是世间色声香味触，常能诳惑一切凡夫，令生爱着。若能深知过罪，即不亲近。是名诃欲。
一、诃色欲者：所谓男女形貌端严，修目长眉、朱唇素齿；及世间宝物，青黄赤白、红紫缥绿，种种妙色；能令愚人见则生爱，作诸恶业。如频婆娑罗王以色欲故，身入敌国，在淫女阿梵波罗房中；优填王以色染故，截五百仙人手足，如此等种种过罪。二、诃声欲者：所谓箜篌筝笛、丝竹金石、音乐之声；及男女歌咏赞诵等声；能令凡夫闻即染着，起诸恶业。如五百仙人雪山住，闻甄陀罗女歌声，即失禅定，心醉狂乱。如是等种种因缘，知声过罪。三、诃香欲者：所谓男女身香，世间饮食馨香，及一切熏香等；愚人不了香相，闻即爱着，开结使门。如一比丘在莲华池边，闻华香气，心生爱乐，池神即大诃责：「何故偷我香气？」以着香故，令诸结使卧者皆起。如是等种种因缘，知香过罪。四、诃味欲者：所谓苦酸甘辛咸淡等种种饮食肴膳美味，能令凡夫心生染着，起不善业。如一沙弥染着酪味，命终之后，生在酪中，受其虫身。如是等种种因缘，知味过罪。五、诃触欲者：男女身分柔软细滑，寒时体温，热时体凉，及诸好触。愚人无智，为之沉没，起障道业。如一角仙因触欲故，遂失神通，为淫女骑颈。如是等种种因缘，知触过罪。
如上诃欲之法，出《摩诃衍论》中说。复云：「哀哉众生！常为五欲所恼，而犹求之不已。」此五欲者，得之转剧，如火益薪，其焰转炽。五欲无乐，如狗啮枯骨。五欲增诤，如鸟竞肉。五欲烧人，如逆风执炬。五欲害人，如践毒蛇。五欲无实，如梦所得。五欲不久，假借须臾，如击石火。智者思之，亦如怨贼。世人愚惑，贪着五欲，至死不舍，后受无量苦恼。此五欲法，与畜生同有。一切众生常为五欲所使，名欲奴仆；坐此弊欲，沉堕三涂。我今修禅，复为障蔽，此为大贼，急当远之。如禅经偈中说：生死不断绝，贪欲嗜味故，养冤入丘冢，虚受诸辛苦。身臭如死尸，九孔流不净，如厕虫乐粪，愚人身无异。智者应观身，不贪染世乐，无累无所欲，是名真涅槃。如诸佛所说，一心一意行，数息在禅定，是名行头陀。
若心不息，当勤精进，呵责其心，作是念言：「老病死苦，其为至近，命如电逝；人身难得，善师难遇，佛法欲灭如晓时灯。有破定法，众患甚多。内诸烦恼，外有魔民。国土饥荒，内外老病。死贼其力甚大，坏习禅定，我身可畏。于诸烦恼贼中未有微损，于禅定法中未有所得。虽服法衣，内实空虚，俗人无异。诸恶趣门一切皆开，诸善法中未入正定，于诸恶法未能必不为恶。我今云何着是屎囊，而生懈怠，不能精勤，制伏其心。如此弊身，贤圣所呵，不净可恶，九孔流出；而贪着此身，与畜生同死，俱投黑闇甚所不应。」如是鞭心，思惟自责，还摄本处。
禅法要解卷上(<<经集部15>>p.286.3)
彼庵摩罗女　承佛诣其园　侍女众随从　庠序出奉迎
善执诸情根　身服轻素衣 舍离庄严服　自沐浴香花
犹世贞贤女　洁素以祠天　端正妙容姿　犹天玉女形
佛遥见女来　告诸比丘众　此女极端正　能留行者情
汝等当正念　以慧镇其心 宁在暴虎口　狂夫利剑下
不于女人所　而起爱欲情　女人显恣态　若行住坐卧
乃至画像形　悉表妖姿容　劫夺人善心　如何不自防
现啼笑喜怒　纵体而垂肩　或散发髻倾　犹尚乱人心
况复饰容仪　以显妙姿颜　庄严隐陋形　诱诳于愚夫
迷乱生德想　不觉丑秽形　当观无常苦　不净无我所
谛见其真实　灭除贪欲想　正观于自境　天女尚不乐
况复人间欲　而能留人心　当执精进弓　智慧锋利箭
被正念重铠　决战于五欲　宁以热铁枪　贯彻于双目
不以爱欲心　而观于女色　爱欲迷其心　炫惑于女色
乱想而命终　必堕三恶道　畏彼恶道苦　不受女人欺
根不系境界　境界不系根　于中贪欲想　由根系境界
犹如二耕牛　同一轭一鞅　牛不转相缚　根境界亦然
是故当制心　勿令其放逸　佛为诸比丘　种种说法已
彼庵摩罗女　渐至世尊前　见佛坐树下　禅定静思惟
念佛大悲心　哀受我树林　端心敛仪容　止素妖冶情
恭形心纯至　稽首接足礼　世尊命令坐　随心为说法
汝心已纯静　表彻外德容　壮年丰财宝　备德兼姿颜
能信乐正法　是则世之难　丈夫宿智慧　乐法非为奇
女人情志弱　智浅爱欲深　而能乐正法　此亦为甚难
人生于世间　唯应法自娱　财色非常宝　唯正法为珍
强良病所坏　少壮老所迁　命为死所困　行法无能侵
所爱莫不离　不爱而强邻　所求不随意　唯法为从心
他力为大苦　自在力为欢　女人悉由他　兼怀他子苦
是故当思惟　厌离于女身 彼庵摩罗女　闻法心欢喜
坚固智增明　能断于爱欲　即自厌女身　不染于境界
虽耻于陋形　法力劝其心　稽首而白佛　已蒙尊摄受
哀受明供养　令满其志愿　佛知彼诚心　兼利诸群生
默然受其请　令即随欢喜　视听转增明　作礼而还家
佛所行赞卷第四 (<<本缘部4>>p.41.3 ~ p.42.2)
初诃欲者。如菩萨诃色欲。经云。女色者世间之枷锁。凡夫恋着不能自拔。女色者世间之重患。凡夫困之至死不免。女色者世间之衰祸。凡夫遭之无厄不至。行者既得舍之。若复顾念。是为从狱得出还思入。从狂得止而复乐之。从病得差复思得病。智者愍之。知其狂而颠蹶死无日矣。凡夫重女甘为仆使。终身驰骤为之辛苦。虽复鈇锧千刃锋镝交至。甘心受之不以为患。狂人乐狂不啻过也。行者若能弃之不顾。是则破枷脱锁。恶狂厌病。离于衰祸。既安且吉。得出牢狱。永无患难。女人之相。其言如蜜。其心如毒。譬如停泉澄波而蛟龙居之。金山宝窟而师子处之。当知。此害不可近也。室家不和妇人之由。毁宗败族。妇人之罪。实为阴贼。灭人慧明。亦如猎围鲜得出者。譬如高罗。群鸟落之。不能奋飞。又如密网。众鱼投之。则刳肠俎肌。亦如暗坑。无目之如蛾赴火。是以智者知而远之。不受其害。恶而秽之。不为此物之所感也。大宝积经。
佛为优陀延王。说是偈曰
锋刃刀山　毒箭诸苦　女人能集　众多苦事　假以香华　而为严好　愚人于此　　妄起贪求　如海疲鸟　迷于彼岸　死必当堕　阿鼻地狱　现见众苦　皆来集身　　善友乖离　天宫永失　宁投铁狱　驰走刀山　眠卧炎炉　不亲女色
如鸟为求食　不知避网罗　贪爱于女人　被害亦如是
譬如水中鱼　游泳网者前　便为他所执　岂非自伤损
女若捕鱼人　谄诳犹如网　男子同于鱼　被网亦如是
(<<诸宗部47>>p.134.3 ~ p.135.1)
菩萨诃色欲法经
后秦三藏鸠摩罗什译
女色者。世间之枷锁。凡夫恋着不能自拔。女色者。世间之重患。凡夫困之至死不免。女色者。世间之衰祸。凡夫遭之无厄不至。行者既得舍之。若复顾念。是为从狱得出。还复思入。从狂得正。而复乐之。从病得差。复思得病。智者怒之知其狂而颠蹶。死无日矣。凡夫重色。甘为之仆。终身驰骤。为之辛苦。虽复鈇质寸斩。锋镝交至。甘心受之不以为患。狂人乐狂不是过也。行者若能弃之不顾。是则破枷脱锁。恶狂厌病。离于衰祸。既安且吉。得出牢狱。永无患难。女人之相。其言如蜜。而其心如毒。譬如停渊澄镜。而蛟龙居之。金山宝窟。而师子处之。当知此害不可近。室家不和。妇人之由。毁宗败族。妇人之罪。实是阴贼灭人慧明。亦是猎围尟得出者。譬如高罗。群鸟落之。不能奋飞。又如密网。众鱼投之。刳肠俎肌。亦如暗坑。无目投之。如蛾赴火。是以智者知而远之。不受其害。恶而秽之。不为此物之所惑也
(<<经集部15>>p.286.1 ~ p.286.2)
诃欲故事
诃色欲者：
如频婆娑罗王，以色故身入敌国，独在淫女阿梵婆罗房中。
「阿梵婆罗」：庵婆罗女，是毘舍离富有女优，她在佛陀入灭之前不久，曾以极其盛大之排场，拜谒佛陀，而以丰盛之接待礼请佛陀受食，并以庵婆罗林供养僧团。庵婆罗女的出生很神奇，她出生于毘舍离一位婆罗门所种之「奈树」之花中，该婆罗门收养庵婆罗女，之后庵婆罗女并成为女优。有七位国王争相追求，期能获得庵婆罗女之青睐；摩揭陀国王频婆沙罗虽然正与毘舍离之离车族交战，仍趁隙潜入庵婆罗女深居之楼阁，并与她共处七天。庵婆罗因之产下一男孩，后来长成即是著名的医者耆婆。《奈女耆婆经》有详细之说明：频婆沙罗从引水道进入花园，登上楼阁，诱奸，而在离开之前，频婆沙罗留下一枚戒指给庵婆罗女，并说到：如果产下女婴，她可径自扶养，若是男孩，则应凭该金戒指相认。
忧填王以色染故，截五百仙人手足。
参看《大毘婆沙论》卷61：昔有王，号陀衍那，将诸宫室诣水迹山，除去男子，纯与女人，奏五妓乐，纵意嬉戏，乐音清妙香气馥，命诸女人，露形而舞。时有五百离欲仙人，乘神境通，经此上过，有见妙色、有闻妙声、有嗅妙香，皆退神通，堕此山上，如折翼鸟不复能飞。王见问曰：汝等是谁？诸仙答曰：我是仙人。王复问言：汝得非想非非想处根本定不？仙人答言：我等未得。王乃至问汝等为得初静虑不？仙乃至答我等曾得而今已退。时王瞋忿，作如是言：不离欲人如何观我宫人婇女，极非所宜，便拔利剑断截五百仙人手足。
一、诃声欲者：
如五百仙人在山中住，甄陀罗女池中浴；闻其歌声，即失禅定，心醉狂逸，不能自持。譬如大风吹(181c)诸林树，闻此细妙歌声，柔软清净，生邪念想，是故不觉心狂；今世失诸功德，后世当堕恶道！
二、诃香欲者：
复次，有一比丘在林中莲华池边经行，闻莲华香，其心悦乐，过而心爱。池神语言：「汝何以故舍彼林下禅净坐处而偷我香？以着香故，诸结使卧者，今皆觉起。」时，更有一人，来入池中，多取其华，掘挽根茎，狼籍而去；池神默无所言。比丘言：「此人破汝池，取汝华，汝都无言；我但池岸边行，便见诃骂，言偷我香！」池神言：「世间恶人常在罪垢粪中，不净没头，我不共语也。汝是禅行好人而着此香，破汝好事，是故诃汝！譬如白毡鲜净而有黑物点污，众人皆见；彼恶人者，譬如黑衣点墨，人所不见，谁问之者！」
三、诃味欲者：
如一沙弥心常爱酪，诸檀越饷僧酪时，沙弥每得残分，心中爱着，乐喜不离；命终之后，生此残酪瓶中。沙弥师得阿罗汉道，僧分酪时，语言：「徐徐！莫伤此爱酪沙弥！」诸人言：「此是虫，何以言爱酪沙弥？」答言：「此虫本是我沙弥，但坐贪爱残酪故，生此瓶中。」师得酪分，虫在中来。师言：「爱酪人汝何以来？」即以酪与之。
四、诃触欲者：
〔一角仙人本生〕
过去久远世时，波罗柰国山中有仙人。以仲春之月，于澡盘中小便，见鹿麚麀合会，淫心即动，精流盘中。麀鹿饮之，实时有娠。满月生子，形类如人，唯头有一角，其足似鹿。鹿当产时，至仙人庵边而产。见子是人，以付仙人而去。仙人出时，见此鹿子，自念本缘，知是己儿，取已养育。及其年大，勤教学问，通十八种大经。又学坐禅，行四无量心，即得五神通。一时上山，值大雨泥滑，其足不便地，破其鍕持，又伤其足；便大瞋恚，以鍕(ㄖㄡˇ)持盛水，咒令不雨。仙人福德，诸龙鬼神皆为不雨。不雨故，五榖、五果尽皆不生，人民穷乏，无复生路。
波罗柰王忧愁懊恼，命诸大官集议雨事。明者议言：「我曾传闻仙人山中，有一角仙人，以足不便故，上山地伤足，瞋咒此雨令十二年不堕」。王思惟言：「若十二年不雨，我国了矣，无复人民！」王即开募，「其有能令仙人失五通，属我为民者，当与分国半治。」
是波罗柰国有淫女，名曰扇陀，端正无双，来应王募。问诸人言：「此是人非人？」众人言：「是人耳！仙人所生。」淫女言：「若是人者，我能坏之。」作是语已，取金盘盛好宝物，语王言：「我当骑此仙人项来！」淫女实时求五百乘车，载五百美女。五百鹿车，载种种欢喜丸，皆以众药和之，以彩画之令似杂果；及持种种大力美酒，色味如水。服树皮，衣草衣，行林树间，以像仙人；于仙人庵边，作草庵而住。
一角仙人游行见之，诸女皆出迎逆，好华好香供养仙人，仙人大喜。诸女皆以美言敬辞问讯仙人，将入房中，坐好床褥，与好净酒以为净水，与欢喜丸以为果蓏。食饮饱已，语诸女言：「我从生已来，初未得如此好果、好水！」诸女言：「我以一心行善故，天与我愿，得此好果、好水。」仙人问诸女：「汝何以故肤色肥盛？」答言：「我曹食此好果，饮此美水，故肥盛如此！」女白仙人言：「汝何以不在此间住？」答曰：「亦可住耳！」女言：「可共澡洗！」即亦可之。女手柔软，触之心动；便复与诸美女更互相洗，欲心转生，遂成淫事；即失神通，天为大雨。七日七夜令得欢乐饮食，
七日已后酒果皆尽，继以山水木果，其味不美。更索前者，答言：「已尽！今当共行，去此不远，有可得处。」仙人言：「随意！」即便共出，淫女知去城不远，女便在道中卧。言：「我极，不能复行！」仙人言：「汝不能行者，骑我项上，当项汝去！」
女先遣信白王，「王可观我智能。」王敕严驾，出而观之。问言：「何由得尔？」女白王言：「我以方便力故，今已如此，无所复能；」令住城中，好供养恭敬之，给足五欲，拜为大臣。住城少日，身转赢瘦；念禅定心乐，厌此世欲。王问仙人：「汝何不乐？身转赢瘦？」仙人答王：「我虽得五欲，常自忆念林间闲静，诸仙游处，不能去心。」王自思惟：「若我强违其志，违志为苦，苦极则死。本以求除旱患，今已得之，当复何缘强夺其志？」即发遣之。既还山中，精进不久，还得五通。
佛告诸比丘：「一角仙人，我身是也；淫女者，耶输陀罗是。尔时以欢喜丸惑我，我未断结，为之所惑；今复欲以药欢喜丸惑我，不可得也！」以是事故，知细软触法，能动仙人，何况愚夫？

# 大智度论释初品中禅波罗蜜第二十八(卷第十七)

龙树菩萨造
后秦龟兹国三藏鸠摩罗什奉 诏译
【经】
「不乱不味故，应具足禅波罗蜜。」
【论】
问曰：
菩萨法以度一切众生为事，何以故闲坐林泽，静默山间，独善其身，弃舍众生？
答曰：
菩萨身虽远离众生，心常不舍，静处求定，得实智能以度一切。譬如服药将身，权息家务，气力平健，则修业如故；菩萨宴寂亦复如是，以禅定力故，服智能药，得神通力，还在众生——或作父母妻子、或作师徒宗长，或天、或人，下至畜生，种种语言，方便开导。
复次，菩萨行布施、持戒、忍辱，是三事名为福德门。于无量世中作天王、释提桓因、转轮圣王、阎浮提王，常施众生七宝衣服，五情所欲，今世后世皆令具足。如《经》中说：「转轮圣王以十善教民，后世皆生天上；世世利益众生，令得快乐。此乐无常，还复受苦。」菩萨因此发大悲心，欲以常乐涅盘利益众生。此常乐涅盘从实智能生，实智能从一心禅定生。譬如然灯，灯虽能照，在大风中不能为用；若置之密宇，其用乃全。散心中智能亦如是，若无禅定静室，虽有智慧，其用不全；得禅定则实智能生。以是故，菩萨虽离众生，远在静处，求得禅定。以禅定清净故，智能亦净；譬如油炷净故，其明亦净。以是故，欲得净智能者，行此禅定。
复次，若求世间近事，不能专心，则事业不成，何况甚深佛道而不用禅定！
禅定名摄诸乱心。乱心轻飘，甚于鸿毛；驰散不停，驶过疾风；不可制止，剧于猕猴；暂现转灭，甚于掣电。心相如是不可禁止，若欲制之，非禅不定。如偈说：
「禅为守智藏， 功德之福田；
禅为清净水， 能洗诸欲尘；
禅为金刚铠， 能遮烦恼箭；
虽未得无余， 涅盘分已得。
得金刚三昧， 摧碎结使山；
得六神通力， 能度无量人。
嚣尘蔽天日， 大雨能淹之；
觉观风散心， 禅定能灭之。」
复次，禅定难得，行者一心专求不废，乃当得之；诸天及神仙犹尚不能得，何况凡夫懈怠心者！
如佛在尼拘卢树下坐禅，魔王三女说偈问言：
「独坐林树间， 六根常寂默，
有若失重宝， 无援愁苦毒。
容颜世无比， 而常闭目坐，
我等心有疑， 何求而在此？」
尔时，世尊以偈答曰：
「我得涅盘味， 不乐处染爱；
内外贼已除， 汝父亦灭退。
我得甘露味， 安乐坐林间；
恩爱之众生， 为之起慈心。」
是时三女心生惭愧而自说言：「此人离欲，不可动也。」即灭去不现。
问曰：
行何方便，得禅波罗蜜？
答曰：
却五事(五尘)，除五法(五盖)，行五行。
云何却五事？当呵责五欲。哀哉众生！常为五欲所恼，而犹求之不已！
此五欲者，得之转剧，如火炙疥。
五欲无益，如狗齩骨。
五欲增诤，如鸟竞肉。
五欲烧人，如逆风执炬。
五欲害人，如践恶蛇。
五欲无实，如梦所得。
五欲不久，如假借须臾。
世人愚惑，贪着五欲，至死不舍，为之后世受无量苦。譬如愚人贪着好果，上树食之，不肯时下；人伐其树，树倾乃堕，身首毁坏，痛恼而死。
又此五欲，得时须臾乐，失时为大苦；如蜜涂刀，舐者贪甜，不知伤舌。
五欲法者与畜生共，有智者识之，能自远离。
如说：有一优婆塞，与众估客远出治生。是时寒雪，夜行失伴，在一石窟中住。时山神变为一女来欲试之，说此偈言：
「白雪覆山地， 鸟兽皆隐藏；
我独无所恃， 惟愿见愍伤！」
优婆塞两手掩耳而答偈言：
「无羞弊恶人， 说此不净言，
水漂火烧去， 不欲闻汝声！
有妇心不欲， 何况造邪淫？
诸欲乐甚浅， 大苦患甚深。
诸欲得无厌， 失之为大苦；
未得愿欲得， 得之为所恼。
诸欲乐甚少， 忧苦毒甚多，
为之失身命， 如蛾赴灯火！」
山神闻此偈已，即擎此人送至伴中。
是为智者呵欲不可着。五欲者，名为妙色、声、香、味、触；欲求禅定，皆应弃之。
云何弃色？
观色之患，若人着色，诸结使火尽皆炽然，烧害人身。如火烧金银，煮沸热蜜，虽有色味，烧身烂口，急应舍之。若人染着妙色、美味，亦复如是。
复次，好恶在人，色无定也。何以知之？如遥见所爱之人，即生喜爱心；若遥见怨家恶人，即生怒害心；若见中人，则无怒无喜。若欲弃此喜怒，当除邪念及色，一时俱舍；譬如洋金烧身，若欲除之，不得但欲弃火而留金，要当金、火俱弃。
如频婆娑罗王，以色故身入敌国，独在淫女阿梵婆罗房中。
忧填王以色染故，截五百仙人手足。
如是等种种因缘，是名呵色欲。
云何呵声？声相不停，暂闻即灭。愚痴之人，不解声相无常变失故，于音声中妄生好乐；于已过之声念而生着。
如五百仙人在山中住，甄陀罗女于雪山池中浴；闻其歌声，即失禅定，心醉狂逸，不能自持。譬如大风吹诸林树，闻此细妙歌声，柔软清净，生邪念想，是故不觉心狂；今世失诸功德，后世当堕恶道！有智之人，观声念念生灭，前后不俱，无相及者；作如是知，则不生染着。若斯人者，诸天音乐尚不能乱，何况人声？
如是等种种因缘，是名呵声欲。
云何呵香？人谓着香少罪，染爱于香，开结使门；虽复百岁持戒，能一时坏之。
如一阿罗汉常入龙宫食已，以钵授与沙弥令洗；钵中有残饭数粒，沙弥嗅之大香，食之甚美。便作方便，入师绳床下，两手捉绳床脚；其师至时，与绳床俱入龙宫。龙言：「此未得道，何以将来？」师言：「不觉。」沙弥得饭食之，又见龙女身体端正，香妙无比，心大染着，即作要愿：「我当作福，夺此龙处，居其宫殿！」龙言：「后莫将此沙弥来！」沙弥还已，一心布施、持戒，专求所愿，愿早作龙。是时遶寺，足下水出，自知必得作龙。径至师本入处大池边，以袈裟覆头而入，即死，变为大龙；福德大故，即杀彼龙，举池尽赤。未尔之前，诸师及僧呵之。沙弥言：「我心已定，心相已出。」时，师将诸众僧，就池观之。如是因缘，由着香故。
复次，有一比丘在林中莲华池边经行，闻莲华香，其心悦乐，过而心爱。池神语之言：「汝何以故舍彼林下禅净坐处而偷我香？以着香故，诸结使卧者皆起。」时，更有一人，来入池中，多取其花，掘挽根茎，狼籍而去；池神默无所言。比丘言：「此人破汝池，取汝花，汝都无言；我但池岸边行，便见呵骂，言偷我香！」池神言：「世间恶人常在罪垢粪中，不净没头，我不共语也。汝是禅行好人而着此香，破汝好事，是故呵汝！譬如白迭鲜净而有黑物点污，众人皆见；彼恶人者，譬如黑衣点墨，人所不见，谁问之者！」
如是等种种因缘，是名呵香欲。
云何呵味？当自觉悟：「我但以贪着美味故，当受众苦，洋铜灌口，噉烧铁丸；若不观食法，嗜心坚着，堕不净虫中。」
如一沙弥心常爱酪，诸檀越饷僧酪时，沙弥每得残分，心中爱着，乐喜不离；命终之后，生此残酪瓶中。沙弥师得阿罗汉道，僧分酪时，语言：「徐徐！莫伤此爱酪沙弥！」诸人言：「此是虫，何以言爱酪沙弥？」答言：「此虫本是我沙弥，但坐贪爱残酪故，生此瓶中。」师得酪分，虫在中来。师言：「爱酪人！汝何以来？」即以酪与之。
复次，如一国，王名月分。王有太子，爱着美味，王守园者日送好菓。园中有一大树，树上有鸟养子，常飞至香山中，取好香果以养其子；众子争之，一果堕地，守园人晨朝见之，奇其非常，即送与王。王珍此果香色殊异，太子见之便索，王爱其子，即以与之。太子食果，得其气味，染心深着，日日欲得；王即召园人，问其所由。守园人言：「此果无种，从地得之，不知所由来也。」太子啼哭不食，王催责园人，仰汝得之。园人至得果处，见有鸟巢，知鸟衔来，翳身树上，伺欲取之；鸟母来时，即夺得果送，日日如是。鸟母怒之，于香山中取毒果，其香、味、色全似前者。园人夺得输王，王与太子食之，未久身肉烂坏而死。着味如是，有失身之苦。
如是等种种因缘，是名呵着味欲。
云何呵触？
此触是生诸结使之大因，系缚心之根本。何以故？余四情则各当其分，此则遍满身识；生处广故，多生染着，此着难离。何以知之？如人着色，观身不净三十六种则生厌心；若于触中生着，虽知不净，贪其细软，观不净无所益，是故难离。
复次，以其难舍，故为之常作重罪。若堕地狱，地狱有二部：一名寒氷，二名焰火。此二狱中，皆以身触受罪，苦毒万端。此触名为大黑闇处，危难之险道也。
复次，如《罗睺罗母本生经》中说：释迦文菩萨有二夫人，一名劬毘耶，二名耶输陀罗。耶输陀罗，罗睺罗母也。劬毘耶是宝女，故不孕子。耶输陀罗以菩萨出家夜，自觉妊身。菩萨出家六年苦行，耶输陀罗亦六年怀妊不产。诸释诘之：「菩萨出家，何由有此？」耶输陀罗言：「我无他罪，我所怀子，实是太子体胤。」诸释言：「何以久而不产？」答言：「非我所知！」诸释集议闻王，欲如法治罪。劬毘耶白王：「愿宽恕之！我常与耶输陀罗共住，我为其证，知其无罪。待其子生，知似父不，治之无晚！」王即宽置。
佛六年苦行既满，初成佛时，其夜生罗睺罗。王见其似父，爱乐忘忧。语群臣言：「我儿虽去，今得其子，与儿在无异！」耶输陀罗虽免罪黜，恶声满国。耶输陀罗欲除恶名，佛成道已，还迦毘罗婆度诸释子。时，净饭王及耶输陀罗，常请佛入宫食。是时耶输陀罗，持一钵百味欢喜丸，与罗睺罗，令持上佛。是时佛以神力变五百阿罗汉，皆如佛身，无有别异。罗睺罗以七岁身，持欢喜丸径至佛前，奉进世尊。是时佛摄神力，诸比丘身复如故，皆空钵而坐，唯佛钵中盛满欢喜丸。耶输陀罗即白王言：「以此证验，我无罪也！」耶输陀罗即问佛言：「我有何因缘，怀妊六年？」
佛言：「汝子罗睺罗，过去久远世时，曾作国王。时有一五通仙人来入王国，语王言：『王法治贼，请治我罪！』王言：『汝有何罪？』答言：『我入王国，犯不与取，辄饮王水，用王杨枝！』王言：『我以相与，何罪之有？我初登王位，皆以水及杨枝施于一切！』仙人言：『王虽已施，我心疑悔，罪不除也！愿今见治，无令后罪。』王言：『若必欲尔，小停，待我入还！』王入宫中，六日不出。此仙人在王园中，六日饥渴。仙人思惟：『此王正以此治我。』王过六日而出，辞谢仙人：『我便相忘，莫见咎也！』以是因缘故，受五百世三恶道罪，五百世常六年在母胎中。」以是证故，耶输陀罗无有罪也。
是时，世尊食已出去，耶输陀罗心生悔恨：「如此好人，世所希有，我得遭遇，而今永失！」世尊坐时，谛视不眴；世尊出时，寻后观之，远没乃止。心大懊恨，每一思至，躄地气绝；傍人以水洒之，乃得苏息。常独思惟：「天下谁能善为呪术，能转其心令复本意，欢乐如初？」即以七宝名珠，着金盘上，以持募人。有一梵志应之，言：「我能呪之，令其意转；当作百味欢喜丸，以药草和之，以呪语禁之，其心便转，必来无疑！」耶输陀罗受其教法，遣人请佛：「愿与圣众，俱屈威神！」佛入王宫，耶输陀罗即遣百味欢喜丸，着佛钵中。佛既食之，耶输陀罗冀想如愿，欢娱如初。佛食无异，心目澄静。耶输陀罗言：「今不动者，药力未行故耳，药势发时，必如我愿！」佛饭食讫，而呪愿已，从座起去。耶输陀罗冀药力晡时日入当发，必还宫中。佛食如常，身心无异。诸比丘明日食时，着衣持钵，入城乞食，具闻此事，增益恭敬——佛力无量，神心难测，不可思议！耶输陀罗药欢喜丸，其力甚大，而世尊食之，身心无异。诸比丘食已出城，以是事具白世尊。佛告诸比丘：「此耶输陀罗，非但今世以欢喜丸惑我，乃往过去世时，亦以欢喜丸惑我！」
尔时，世尊为诸比丘说本生因缘：
过去久远世时，婆罗[木*奈]国山中有仙人。以仲春之月，于澡盘中小便，见鹿麚麀合会，淫心即动，精流盘中。麀鹿饮之，即时有娠。满月生子，形类如人，唯头有一角，其足似鹿。鹿当产时，至仙人庵边而产。见子是人，以付仙人而去。仙人出时，见此鹿子，自念本缘，知是己儿，取已养育。及其年大，懃教学问，通十八种大经。又学坐禅，行四无量心，即得五神通。一时上山，值大雨泥滑，其足不便躄地，破其鍕持，又伤其足；便大瞋恚，以鍕持盛水，呪令不雨。仙人福德，诸龙鬼神皆为不雨。不雨故，五谷、五果尽皆不生，人民穷乏，无复生路。
婆罗[木*奈]国王忧愁懊恼，命诸大官集议雨事。明者议言：「我曾传闻仙人山中，有一角仙人，以足不便故，上山躄地伤足，瞋呪此雨令十二年不堕」。王思惟言：「若十二年不雨，我国了矣，无复人民！」王即开募，「其有能令仙人失五通，属我为民者，当与分国半治。」
是婆罗[木*奈]国有淫女，名曰扇陀，端正无双，来应王募，问诸人言：「此是人、非人？」众人言：「是人耳！仙人所生。」淫女言：「若是人者，我能坏之。」作是语已，取金盘盛好宝物，语国王言：「我当骑此仙人项来！」淫女实时求五百乘车，载五百美女。五百鹿车，载种种欢喜丸，皆以众药和之，以众彩画之令似杂果；及持种种大力美酒，色味如水。服树皮，衣草衣，行林树间，以像仙人；于仙人庵边，作草庵而住。
一角仙人游行见之，诸女皆出迎逆，好华好香供养仙人，仙人大喜。诸女皆以美言敬辞问讯仙人，将入房中，坐好床蓐，与好净酒以为净水，与欢喜丸以为果蓏。食饮饱已，语诸女言：「我从生已来，初未得如此好果、好水！」诸女言：「我以一心行善故，天与我愿，得此好果、好水。」仙人问诸女：「汝何以故肤色肥盛？」答言：「我曹食此好果，饮此美水，故肥盛如此！」女白仙人言：「汝何以不在此间住？」答曰：「亦可住耳！」女言：「可共澡洗！」即亦可之。女手柔软，触之心动；便复与诸美女更互相洗，欲心转生，遂成淫事，即失神通，天为大雨。七日七夜令得欢喜饮食，七日已后酒果皆尽，继以山水木果，其味不美，更索前者，答言：「已尽！今当共行，去此不远，有可得处。」仙人言：「随意！」即便共出，媱女知去城不远，女便在道中卧。言：「我极，不能复行！」仙人言：「汝不能行者，骑我项上，当项汝去！」
女先遣信白王：「王可观我智能。」王勅严驾，出而观之。问言：「何由得尔？」女白王言：「我以方便力故，今已如此，无所复能。」令住城中，好供养恭敬之，足五所欲，拜为大臣。住城少日，身转羸瘦；念禅定心乐，厌此世欲。王问仙人：「汝何不乐？身转羸瘦？」仙人答王：「我虽得五欲，常自忆念林间闲静，诸仙游处，不能去心。」王自思惟：「若我强违其志，违志为苦，苦极则死。本以求除旱患，今已得之，当复何缘强夺其志？」即发遣之。既还山中，精进不久，还得五通。
佛告诸比丘：「一角仙人，我身是也；淫女者，耶输陀罗是。尔时以欢喜丸惑我，我未断结，为之所惑；今复欲以药欢喜丸惑我，不可得也！」以是事故，知细软触法，能动仙人，何况愚夫？
如是种种因缘，是名呵细滑欲。
如是呵五欲。
除五盖者。
复次，贪欲之人，去道甚远。所以者何？欲为种种恼乱住处，若心着贪欲，无由近道。如除欲盖偈所说：
「入道惭愧人， 持钵福众生；
云何纵尘欲？ 沉没于五情！
着铠持刀杖， 见敌而退走；
如是怯弱人， 举世所轻笑。
比丘为乞士， 除发着袈裟；
五情马所制， 取笑亦如是。
又如豪贵人， 盛服以严身；
而行乞衣食， 取笑于众人。
比丘除饰好， 毁形以摄心；
而更求欲乐， 取笑亦如是！
已舍五欲乐， 弃之而不顾；
如何还欲得！ 如愚自食吐！
如是贪欲人， 不知观本愿，
亦不识好丑， 狂醉于渴爱。
惭愧尊重法， 一切皆已弃，
贤智所不亲， 愚騃所爱近。
诸欲求时苦， 得之多怖畏，
失时怀热恼， 一切无乐时。
诸欲患如是， 以何当舍之？
得诸禅定乐， 则不为所欺。
欲乐着无厌， 以何能灭除？
若得不净观， 此心自然无。
着欲不自觉， 以何悟其心？
当观老病死， 尔乃出四渊。
诸欲难放舍， 何以能远之？
若能乐善法， 此欲自然息。
诸欲难可解， 何以能释之？
观身得实相， 则不为所缚。
如是诸观法， 能灭诸欲火；
譬如大澍雨， 野火无在者！」
如是等种种因缘，灭除欲盖。
瞋恚盖者，失诸善法之本，堕诸恶道之因，诸乐之怨家，善心之大贼，种种恶口之府藏。如佛教瞋弟子偈言：
「汝当知思惟， 受身及处胎，
秽恶之幽苦， 既生之艰难！
既思得此意， 而复不灭瞋，
则当知此辈， 则是无心人！
若无罪报果， 亦无诸呵责，
犹当应慈忍， 何况苦果剧！
当观老病死， 一切无免者；
当起慈悲心， 云何恶加物？
众生相怨贼， 斫刺受苦毒；
云何修善人， 而复加恼害？
常当行慈悲， 定心修诸善；
不当怀恶意， 侵害于一切！
若勤修道法， 恼害则不行，
善恶势不并， 如水火相背。
瞋恚来覆心， 不知别好丑，
亦不识利害， 不知畏恶道，
不计他苦恼， 不觉身心疲，
先自受苦因， 然后及他人。
若欲灭瞋恚， 当思惟慈心，
独处自清闲， 息事灭因缘。
当畏老病死， 九种瞋恼除，
如是思惟慈， 则得灭瞋毒！」
如是等种种因缘，除瞋恚盖。
睡眠盖者，能破今世三事：欲乐、利乐、福德。能破今世、后世、究竟乐，与死无异，唯有气息。如一菩萨以偈呵眠睡弟子言：
「汝起勿抱臭身卧， 种种不净假名人！
如得重病箭入体， 诸苦痛集安可眠！
一切世间死火烧， 汝当求出安可眠！
如人被缚将去杀， 灾害垂至安可眠！
结贼不灭害未除， 如共毒蛇同室宿，
亦如临阵白刃间， 尔时安可而睡眠！
眠为大闇无所见， 日日侵诳夺人明，
以眠覆心无所识， 如是大失安可眠！」
如是等种种因缘，呵睡眠盖。
掉、悔盖者，掉之为法，破出家心。如人摄心，犹不能住，何况掉散？掉散之人，如无钩醉象，决鼻骆驼，不可禁制。如偈说：
「汝已剃头着染衣， 执持瓦钵行乞食，
云何乐着戏掉法！ 既无法利失世乐！」
悔法者，如犯大罪人，常怀畏怖，悔箭入心，坚不可拔。如偈说：
「不应作而作， 应作而不作；
悔恼火所烧， 后世堕恶道。
若人罪能悔， 已悔则放舍，
如是心安乐， 不应常念着！
若有二种悔， 不作若已作，
以是悔着心， 是则愚人相！
不以心悔故， 不作而能作；
诸恶事已作， 不能令不作。」
如是等种种因缘，呵掉、悔盖。
疑盖者，以疑覆心故，于诸法中不得定心，定心无故，于佛法中空无所得。譬如人入宝山，若无手者，无所能取。如说疑义偈言：
「如人在岐道， 疑惑无所趣；
诸法实相中， 疑亦复如是。
疑故不懃求， 诸法之实相，
是疑从痴生， 恶中之弊恶！
善不善法中， 生死及涅盘，
定实真有法， 于中莫生疑！
汝若生疑心， 死王狱吏缚。
如师子搏鹿， 不能得解脱！
在世虽有疑， 当随妙善法，
譬如观岐道， 利好者应逐！」
如是等种种因缘故，应舍疑盖。
弃是五盖，譬如负债得脱，重病得差，饥饿之地得至丰国，如从狱得出，如于恶贼中得自免济、安隐无患；行者亦如是，除却五盖，其心安隐，清净快乐。譬如日月，以五事覆曀：烟、云、尘、雾、罗睺阿修罗手障，则不能明照；人心亦如是，为五盖所覆，自不能利，亦不能益人。
若能呵五欲，除五盖，行五法：欲、精进、念、巧慧、一心。行此五法，得五支，成就初禅。
「欲」名欲于欲界中出，欲得初禅。
「精进」名离家持戒，初夜后夜，专精不懈，节食，摄心，不令驰散。
「念」名念初禅乐，知欲界不净，狂惑可贱，初禅为尊重可贵。
「巧慧」名观察筹量欲界乐、初禅乐轻重得失。
「一心」名常系心缘中，不令分散。
复次，专求初禅，放舍欲乐；譬如患怨，常欲灭除，则不为怨之所害也。如佛为着欲婆罗门说：「我本观欲：欲为怖畏、忧苦因缘；欲为少乐，其苦甚多。」欲为魔网，缠绵难出；欲为烧热，干竭诸乐，譬如树林四边火起；欲为如临火坑，甚可怖畏；如逼毒蛇；如怨贼拔刀；如恶罗剎；如恶毒入口；如吞销铜；如三流狂象；如临大深坑；如师子断道；如摩竭鱼开口。诸欲亦如是，甚可怖畏！若着诸欲，令人恼苦。着欲之人，亦如狱囚，如鹿在围，如鸟入网，如鱼吞钩，如豺搏狗，如乌在鵄群，如蛇值野猪，如鼠在猫中，如群盲人临坑，如蝇着热油，如[病-丙+宁]人在阵，如躄人遭火，如入沸醎河，如舐蜜涂刀，如四衢脔肉，如薄覆刀林，如华覆不净，如蜜涂毒瓮，如毒蛇箧，如梦虚诳，如假借当归，如幻诳小儿，如焰无实，如没大水，如船入摩竭鱼口，如雹害谷，如礔礰临人。诸欲亦如是，虚诳无实，无牢无强，乐少苦多。欲为魔军，破诸善功德，常为劫害众生故出。
如是等种种诸喻，呵五欲，除五盖，行五法，得至初禅。
问曰：
八背舍、八胜处、十一切入、四无量心、诸定三昧，如是等种种定，不名波罗蜜，何以但言禅波罗蜜？
答曰：
此诸定功德，都是思惟修。禅，秦言：思惟修。言禅波罗蜜，一切皆摄。
复次，禅最大如王，说禅则摄一切，说余定则不摄。何以故？
是四禅中智、定等而乐；未到地、中间地，智多而定少；无色界定多而智少，是处非乐。
譬如车一轮强，一轮弱，则不安隐；智、定不等，亦如是。
复次，是四禅处有四等心、五神通、背舍、胜处、一切处、无诤三昧、愿智、顶禅、自在定、练禅、十四变化心、般舟般、诸菩萨三昧：首楞严等——略说则百二十，诸佛三昧：不动等——略说则百八，及佛得道、舍寿，如是等种种功德、妙定，皆在禅中。以是故，禅名波罗蜜，余定不名波罗蜜。
问曰：
汝先言呵五欲，除五盖，行五法，得初禅。修何事、依何道，能得初禅？
答曰：
依不净观、安那般那念等诸定门。
如《禅经》禅义偈中说：
「离欲及恶法， 有觉并有观，
离生得喜乐， 是人入初禅。
已得离淫火， 则获清凉定；
如人大热闷， 入冷池则乐。
如贫得宝藏， 大喜觉动心；
分别则为观， 入初禅亦然。
知二法乱心， 虽善而应离，
如大水澄静， 波荡亦无见。
譬如人大极， 安隐睡卧时；
若有唤呼声， 其心大恼乱。
摄心入禅时， 以觉观为恼；
是故除觉观， 得入一识处。
内心清净故， 定生得喜乐，
得入此二禅， 喜勇心大悦！
摄心第一定， 寂然无所念，
患喜欲弃之， 亦如舍觉观。
由受故有喜， 失喜则生忧，
离喜乐身受， 舍念及方便。
圣人得能舍， 余人舍为难。
若能知乐患， 见不动大安，
忧喜先已除， 苦乐今亦断。
舍念清净心， 入第四禅中。
第三禅中乐， 无常动故苦，
欲界中断忧， 初二禅除喜，
是故佛世尊， 第四禅中说，
先已断忧喜， 今则除苦乐。」
复次，持戒清净，闲居独处，守摄诸根，初夜后夜，专精思惟，弃舍外乐，以禅自娱。离诸欲不善法，依未到地，得初禅。
初禅，如《阿毘昙》说：「禅有四种：一、味相应，二、净，三、无漏，四、初禅所摄报得五众。」是中行者入净、无漏。
二禅、三禅、四禅亦如是。
如佛所说：「若有比丘离诸欲及恶不善法，有觉、有观，离生喜乐，入初禅。」
「诸欲」者，所爱着色等五欲，思惟分别；呵欲，如先说。
「恶不善法」者，贪欲等五盖。
离此内外二事故，得初禅。
初禅相：有觉、有观、喜、乐、一心。
「有觉、有观」者，得初禅中未曾所得善法功德故，心大惊悟。常为欲火所烧，得初禅时如入清凉池；又如贫人卒得宝藏。行者思惟，分别欲界过罪，知初禅利益功德甚多，心大欢喜——是名「有觉、有观」。
问曰：
有觉、有观，为一法？是二法耶？
答曰：
二法。麁心初念，是名为觉；细心分别，是名为观。譬如撞钟，初声大时名为觉；后声微细名为观。
问曰：
如《阿毘昙》说：「欲界乃至初禅，一心中，觉、观相应」，今云何言：「麁心初念名为觉，细心分别名为观？」
答曰：
二法虽在一心，二相不俱；觉时，观不明了；观时，觉不明了。譬如日出，众星不现；一切心心数法，随时受名，亦复如是。如佛说：「若断一法，我证汝得阿那含。一法者，所谓悭贪。」实应说五下分结尽得阿那含，云何言「但断一法」？以是人悭贪偏多，诸余结使皆从而生；是故悭尽，余结亦断。觉、观随时受名，亦复如是。
行者知是觉观，虽是善法，而娆乱定心。心欲离故，呵是觉观，作是念：「觉观娆动禅心，譬如清水，波荡则无所见；又如疲极之人，得息欲睡，傍人唤呼，种种恼乱。摄心内定，觉观娆动，亦复如是。」如是等种种因缘呵觉观。
「觉观灭，内清净，系心一处，无觉无观，定生喜乐，入二禅。」
既得二禅，得二禅中未曾所得无比喜乐。
「觉观灭」者，知觉观过罪故灭。
「内清净」者，入深禅定，信舍初禅觉观，所得利重，所失甚少，所获大多；系心一缘，故名内清净。
行者观喜之过，亦如觉观；随所喜处，多喜多忧。所以者何？如贫人得宝，欢喜无量；一旦失之，其忧亦深，喜即转而成忧，是故当舍。
「离此喜故，行舍、念、智，受身乐。是乐圣人能得能舍，一心在乐，入第三禅。」
「舍」者，舍喜心，不复悔。
「念、智」者，既得三禅中乐，不令于乐生患。
「受身乐」者，是三禅乐，遍身皆受。
「圣人能得能舍」者，此乐世间第一，能生心着，凡夫少能舍者。以是故，佛说行慈果报，遍净地中第一。
行者观乐之失，亦如观喜，知心不动处，最为第一。若有动处，是则有苦；行者以第三禅乐动故，求不动处。
「以断苦乐，先灭忧喜故，不苦不乐，舍念清净，入第四禅」。
是四禅中无苦无乐，但有不动智能。以是故，说第四禅「舍念清净」。
第三禅乐动故说苦，是故第四禅中说「断苦乐」。
如佛说：「过一切色相，不念别相，灭有对相，得入无边虚空处。」
行者作是念：「若无色，则无饥、渴、寒、热之苦。是身色麁重弊恶，虚诳非实，先世因缘和合，报得此身，种种苦恼之所住处，云何当得免此身患？当观此身中虚空。」
常观身空，如笼、如甑，常念不舍，则得度色，不复见身。如内身空，外色亦尔，是时能观无量无边空；得此观已，无苦无乐，其心转增。如鸟闭着瓶中，瓶破得出，是名空处定。
是空无量无边，以识缘之，缘多则散，能破于定。行者观虚空缘受、想、行、识，如病、如痈、如疮、如刺，无常、苦、空、无我，欺诳和合则有，非是实也。
如是念已，舍虚空缘，但缘识。云何而缘？现前识，缘过去、未来无量无边识。是识无量无边，如虚空无量无边，是名识处定。
是识无量无边，以识缘之，识多则散，能破于定。行者观是缘识受、想、行、识，如病、如痈、如疮、如刺，无常、苦、空、无我，欺诳和合而有，非实有也。
如是观已，则破识相。是呵识处，赞无所有处，破诸识相，系心在无所有中，是名无所有处定。
无所有处缘受、想、行、识，如病、如痈、如疮、如刺，无常、苦、空、无我，欺诳和合而有，非实有也。
如是思惟，无想处如痈，有想处如病、如痈、如疮、如刺；第一妙处，是非有想非无想处。
问曰：
非有想非无想处，有受、想、行、识，云何言非有想非无想？
答曰：
是中有想微细难觉故，谓为「非有想」；有想故「非无想」。凡夫心谓得诸法实相，是为涅盘；佛法中虽知有想，因其本名，名为「非有想非无想处」。
问曰：
云何是无想？
答曰：
无想有三种：一、无想定；二、灭受定；三、无想天。
凡夫人欲灭心，入无想定；佛弟子欲灭心，入灭受定。
是诸禅定有二种：若有漏，若无漏。
有漏，即是凡夫所行，如上说；无漏，是十六圣行。
若有漏道，依上地边离下地欲；若无漏道，离自地欲及上地。
以是故，凡夫于有顶处不得离欲，更无上地边故。
若佛弟子欲离欲界欲、欲界烦恼，思惟断九种：上、中、下；上上、上中、上下；中上、中中、中下；下上、下中、下下。
断此九种故，佛弟子若依有漏道欲得初禅，是时于未到地九无碍道、八解脱道中，现在修有漏道，未来修有漏、无漏道。第九解脱道中，于未到地现在修有漏道，未来修未到地有漏、无漏道，及初禅边地有漏。若无漏道欲得初禅，亦如是。
若依有漏道离初禅欲，于第二禅边地，九无碍道、八解脱道中，现在修二禅边地有漏，未来修二禅边地有漏道，亦修无漏初禅及眷属；第九解脱道中，于第二禅边地，现在修二禅边地有漏道，未来修二禅边地，初禅无漏及眷属，二禅净、无漏。
若无漏道离初禅欲，九无碍道、八解脱道中，现在修自地无漏道，未来修初禅及眷属有漏、无漏道。第九解脱道中，现在修自地无漏道，未来修初禅及眷属有漏、无漏道，及修二禅净、无漏。
乃至无所有处离欲时，亦如是。
非有想非无想处离欲时，九无碍道、八解脱道中，但修一切无漏道；第九解脱道中，修三界善根及无漏道；除无心定。
修有二种：一、得修，二、行修。
得修，名本所不得而今得；未来世修自事，亦修余事。
行修，名曾得，于现前修，未来亦尔，不修余。
如是等种种诸禅定中修。
复次，禅定相，略说有二十三种：八味、八净、七无漏。
复有六因：相应因、共因、相似因、遍因、报因、名因。
一一无漏，七无漏因是相似因；自地中增相应因、共有因。
初味定初味定因，乃至后味定后味定因。
净亦如是。
四缘：因缘、次第缘、缘缘、增上缘。
因缘者，如上说。
初禅无漏定，次第生六种定：一、初禅净，二、无漏；二禅、三禅亦如是。
二禅无漏定，次第生八种定：自地净、无漏；初禅净、无漏；三禅、四禅亦如是。
三禅无漏定，次第生十种：自地二，下地四，上地四。
第四禅、空处亦如是。
识处无漏定，次第生九种：自地二，下地四，上地三。
无所有处无漏定，次第生七种：自地二，下地四，上地一。
非有想非无想处净次第生六心：自地二，下地四。诸净地亦如是，又皆益自地味。
初禅味，次第二种：味、净。乃至非想非非想处味，亦如是。
净、无漏禅，一切处缘；味禅缘自地中味，亦缘净爱；无无漏缘故，不缘无漏。
净、无漏根本无色定，不缘下地有漏。
名因、增上缘，通一切。
四无量心、三背舍、八胜处、八一切处，皆缘欲界。
五神通缘欲、色界；余各随所缘。灭受想定无所缘。
一切四禅中有练法，以无漏练有漏故，得四禅心自在。能以无漏第四禅练有漏第四禅，然后第三、第二、第一禅，皆以自地无漏练自地有漏。
问曰：
何以名「练禅」？
答曰：
诸圣人乐无漏定，不乐有漏；离欲时，净有漏不乐而自得；今欲除其滓秽故，以无漏练之。譬如炼金去其秽，无漏练有漏亦复如是，从无漏禅起入净禅，如是数数，是名为「炼」。
复次，诸禅中有顶禅，何以故名「顶」？有二种阿罗汉：坏法、不坏法。不坏法阿罗汉，于一切深禅定得自在，能起顶禅。得是顶禅，能转寿为富，转富为寿。
复有愿智、四辩、无诤三昧。
「愿智」者，愿欲知三世事，随所愿则知。此愿智二处摄：欲界、第四禅。
「四辩」者，法辩、辞辩，二处摄：欲界、初禅；余二辩，九地摄：欲界、四禅、四无色定。
「无诤三昧」者，令他心不起诤，五处摄：欲界及四禅。
问曰：
得诸禅更有余法耶？
答曰：
味定生亦得，退亦得。净禅生时得，离欲时得。无漏离欲时得，退时得。
九地无漏定：四禅、三无色定、未到地、禅中间，能断结使。
未到地、禅中间，舍根相应。
若人成就禅，下地变化心亦成就。
如初禅成就，有二种变化心：一者、初禅，二者、欲界。
二禅：三种。
三禅：四种。
四禅：五种。
若二禅、三禅、四禅中欲闻、见、触时，皆用梵世识，识灭时则止。
四无量意、五神通、八背舍、八胜处、十一切入，九次第定、九相、十想、三三昧、三解脱门、三无漏根、三十七品，如是等诸功德，皆禅波罗蜜中生，是中应广说。
问曰：
应说禅波罗蜜，何以但说禅？
答曰：
禅是波罗蜜之本。得是禅已，怜愍众生，内心中有种种禅定妙乐而不知求，乃在外法不净苦中求乐。如是观已，生大悲心，立弘誓愿：「我当令众生皆得禅定内乐，离不净乐；依此禅乐已，次令得佛道乐。」是时禅定得名波罗蜜。
复次，于此禅中不受味，不求报，不随报生，为调心故入禅；以智能方便，还生欲界，度脱一切众生，是时禅名为波罗蜜。
复次，菩萨入深禅定，一切天人不能知其心所依、所缘，见、闻、觉、知法中心不动。如《毘摩罗鞊经》中，为舍利弗说宴坐法：「不依身，不依心，不依三界，于三界中不得身、心，是为宴坐。」
复次，若人闻禅定乐胜于人天乐，便舍欲乐求禅定，是为自求乐利，不足奇也。菩萨则不然，但为众生欲，令慈悲心净，不舍众生。菩萨禅，禅中皆发大悲心。禅有极妙内乐，而众生舍之而求外乐。譬如大富盲人，多有伏藏，不知不见而行乞求。智者愍其自有妙物，不能知见而从他乞。众生亦如是，心中自有种种禅定乐而不知发，反求外乐。
复次，菩萨知诸法实相故，入禅中心安隐，不着味；诸余外道，虽入禅定，心不安隐，不知诸法实故，着禅味。
问曰：
阿罗汉、辟支佛俱不着味，何以不得禅波罗蜜？
答曰：
阿罗汉、辟支佛虽不着味，无大悲心故，不名禅波罗蜜，又复不能尽行诸禅。
菩萨尽行诸禅，麁细、大小、深浅、内缘、外缘，一切尽行。以是故，菩萨心中名禅波罗蜜，余人但名禅。
复次，外道、声闻、菩萨皆得禅定。而外道禅中有三种患：或味着，或邪见，或憍慢；声闻禅中慈悲薄，于诸法中，不以利智贯达诸法实相，独善其身，断诸佛种；菩萨禅中无此事，欲集一切诸佛法故，于诸禅中不忘众生，乃至昆虫常加慈念。
如释迦文尼佛，本为螺髻仙人，名尚阇利。常行第四禅，出入息断，在一树下坐，兀然不动。鸟见如此，谓之为木，即于髻中生卵。是菩萨从禅觉，知头上有鸟卵，即自思惟：「若我起动，鸟母必不复来；鸟母不来，鸟卵必坏。」即还入禅，至鸟子飞去，尔乃起。
复次，除菩萨，余人欲界心不得次第入禅。菩萨行禅波罗蜜，于欲界心次第入禅。何以故？菩萨世世修诸功德，结使心薄，心柔软故。
复次，余人得总相智能能离欲，如无常观、苦观、不净观；菩萨于一切法中，能别相分别离欲。
如五百仙人飞行时，闻甄陀罗女歌声，心着狂醉，皆失神足，一时堕地。
如声闻闻紧陀罗王屯仑摩弹琴歌声，以诸法实相赞佛。是时，须弥山及诸树木皆动；大迦叶等诸大弟子，皆于座上不能自安。天须菩萨问大迦叶：「汝最耆年，行头陀第一，今何故不能制心自安？」大迦叶答曰：「我于人天诸欲，心不倾动，是菩萨无量功德报声，又复以智能变化作声，所不能忍。若八方风起，不能令须弥山动；劫尽时毘蓝风至，吹须弥山令如腐草。」以是故，知菩萨于一切法中，别相观得离诸欲。诸余人等但得禅之名字，不得波罗蜜。
复次，余人知菩萨入出禅心，不能知住禅心所缘所到、知诸法深浅。阿罗汉、辟支佛尚不能知，何况余人？譬如象王渡水，入时出时，足迹可见；在水中时，不可得知。若得初禅，同得初禅人能知，而不能知菩萨入初禅。有人得二禅，观知得初禅心，了了知，不能知菩萨入初禅心；乃至非有想非无想处亦如是。
复次，超越三昧中，从初禅起入第三禅，第三禅中起入虚空处，虚空处起入无所有处。二乘唯能超一，不能超二；菩萨自在超，从初禅起，或入三禅如常法，或时入第四禅，或入空处、识处、无所有处，或非有想非无想处，或入灭受想定；灭受想定起，或入无所有处，或识处、空处，四禅乃至初禅；或时超一，或时超二，乃至超九。声闻不能超二，何以故？智能、功德、禅定力薄故。譬如二种师子：一、黄师子，二、白发师子。黄师子虽亦能超，不如白发师子王。如是等种种因缘，分别禅波罗蜜。
复次，尔时菩萨常入禅定，摄心不动，不生觉观，亦能为十方一切众生，以无量音声说法而度脱之，是名禅波罗蜜。
问曰：
如《经》中说：「先有觉观思惟，然后能说法。」入禅定中，无语、觉观，不应得说法；汝今云何言「常在禅定中，不生觉观而为众生说法」？
答曰：
生死人法，入禅定，先以语、觉观，然后说法。
法身菩萨离生死身，知一切诸法常住，如禅定相，不见有乱；法身菩萨变化无量身为众生说法，而菩萨心无所分别。
如阿修罗琴，常自出声，随意而作，无人弹者；此亦无散心、亦无摄心，是福德报生故，随人意出声。法身菩萨亦如是，无所分别，亦无散心，亦无说法相。是无量福德、禅定、智能因缘故，是法身菩萨，种种法音随应而出。悭贪心多，闻说布施之声；破戒、瞋恚、懈怠、乱心、愚痴之人，各各闻说持戒、忍辱、禅定、智能之声。闻是法已，各各思惟，渐以三乘而得度脱。
复次，菩萨观一切法，若乱、若定，皆是不二相。余人除乱求定，何以故？以乱法中起瞋想；于定法中生着想。
如欝陀罗伽仙人得五通，日日飞到国王宫中食。王大夫人如其国法，捉足而礼。夫人手触，即失神通。从王求车，乘驾而出，还其本处。入林树间，更求五通，一心专至；垂当得时，有鸟在树上急鸣，以乱其意。舍树至水边求定，复闻鱼鬪动水之声。此人求禅不得，即生瞋恚：「我当尽杀鱼、鸟！」此人久后思惟得定，生非有想非无想处；于彼寿尽，下生作飞狸，杀诸鱼、鸟，作无量罪，堕三恶道。是为禅定中着心因缘。
外道如此，佛弟子中亦有。一比丘得四禅，生增上慢谓得四道。得初禅时，谓是须陀洹；第二禅时，谓是斯陀含；第三禅时，谓是阿那含；第四禅时，谓得阿罗汉。恃是而止，不复求进。命欲尽时，见有四禅中阴相来，便生邪见，谓：「无涅盘，佛为欺我。」恶邪生故，失四禅中阴，便见阿鼻泥犁中阴相，命终即生阿鼻地狱。诸比丘问佛：「某甲比丘阿兰若，命终生何处？」佛言：「是人生阿鼻泥犁中！」诸比丘皆大惊怪：「此人坐禅、持戒，所由尔耶？」佛言：「此人增上慢，得四禅时，谓得四道故。临命终时，见四禅中阴相，便生邪见，谓无涅盘；我是阿罗汉，今还复生，佛为虚诳。是时即见阿鼻泥犁中阴相，命终即生阿鼻地狱中。」是时，佛说偈言：
「多闻持戒禅， 未得无漏法；
虽有此功德， 此事不可信！」
是比丘受是恶道苦。
是故知取乱相，能生瞋等烦恼；取定相，能生着。菩萨不取乱相，亦不取禅定相，乱、定相一故，是名禅波罗蜜。
如初禅相，离欲除盖，摄心一处。是菩萨利根智能观故，于五盖无所舍，于禅定相无所取，诸法相空故。云何于五盖无所舍？
贪欲盖非内非外，亦不两中间。何以故？
若内法有，不应待外生。若外法有，于我亦无患。若两中间有，两间则无处。
亦不从先世来，何以故？一切法无来故。如童子无有欲，若先世有者，小亦应有。以是故，知先世不来，亦不至后世；不从诸方来，亦不常自有；不一分中，非遍身中；亦不从五尘来，亦不从五情出。无所从生，无所从灭。
是贪欲若先生，若后生，若一时生，是事不然。何以故？
若先有生，后有贪欲，是中不应贪欲生，未有贪欲故；若后有生，先有贪欲，则生无所生；若一时生，则无生者、无生处，生者、生处无分别故。
复次，是贪欲、贪欲者，不一不异。何以故？离贪欲，贪欲者不可得；离贪欲者，贪欲不可得，是但从和合因缘生。和合因缘生法，即是自性空。如是贪欲、贪欲者异不可得。若一，贪欲、贪欲者，则无分别。
如是等种种因缘，贪欲生不可得。若法无生，是法亦无灭；不生、不灭故，则无定、无乱。
如是观贪欲盖，则与禅为一；余盖亦如是。
若得诸法实相，观五盖则无所有，是时便知五盖实相即是禅实相，禅实相即是五盖。菩萨如是能知五欲及五盖，禅定及支一相，无所依入禅定，是为禅波罗蜜。
复次，若菩萨行禅波罗蜜时，五波罗蜜和合助成，是名禅波罗蜜。
复次，菩萨以禅波罗蜜力得神通，一念之顷，不起于定，能供养十方诸佛，华香、珍宝种种供养。
复次，菩萨以禅波罗蜜力，变身无数，遍入五道，以三乘法教化众生。
复次，菩萨入禅波罗蜜中，除诸恶不善法，入初禅乃至非有想非无想定。其心调柔，一一禅中行大慈大悲；以慈悲因缘，拔无量劫中罪；得诸法实相智故，为十方诸佛及大菩萨所念。
复次，菩萨入禅波罗蜜中，以天眼观十方五道中众生：
见生色界中者，受禅定乐味，还堕禽兽中受种种苦。
复见欲界诸天，七宝池中华香自娱，后堕醎沸屎地狱中。
见人中多闻、世智辩聪，不得道故，还堕猪羊畜兽中，无所别知。
如是等种种失大乐、得大苦，失大利、得大衰，失尊贵、得卑贱。于此众生生悲心，渐渐增广，得成大悲；不惜身命，为众生故，懃行精进，以求佛道。
复次，不乱、不味故，名禅波罗蜜。如佛告舍利弗：「菩萨般若波罗蜜中住，具足禅波罗蜜，不乱、不味故。」
问曰：
云何名乱？
答曰：
乱有二种：一者、微，二者、麁。
「微」者，有三种：一、爱多，二、慢多，三、见多。
云何爱多？得禅定乐，其心乐着爱味。
云何慢多？得禅定时，自谓难事已得，而以自高。
云何见多？以我见等入禅定，分别取相，是实余妄语。
是三，名为微细乱。
从是因缘，于禅定退，起三毒，是为麁乱。
「味」者，初得禅定，一心爱着，是为味。
问曰：
一切烦恼皆能染着，何以故但名爱为味？
答曰：
爱与禅相似。何以故？禅则摄心坚住，爱亦专着难舍。又初求禅时，心专欲得，爱之为性，欲乐专求，欲与禅定不相违故。既得禅定，深着不舍，则坏禅定。譬如施人物，必望现报，则无福德；于禅受味，爱着于禅，亦复如是。是故但以爱名味，不以余结为味。
大智度论卷第十七
