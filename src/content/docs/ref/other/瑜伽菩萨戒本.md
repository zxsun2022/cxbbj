---
title: 瑜伽菩萨戒本
date: '2021-03-13T01:26:13.000Z'
---
南无本师释迦牟尼佛（三称）

菩萨净戒难得闻，经于无量俱胝劫，  
读诵受持亦如是，如说修行者更难。

南无当来下生弥勒尊佛（三称）

## *1*瑜伽菩萨戒本

弥勒菩萨说 唐三藏法师玄奘奉诏译

若诸菩萨，已受菩萨所受净戒，应自数数专谛思惟：此是菩萨正所应作、此非菩萨正所应作。既思惟已，然后为成正所作业，当勤修学！又应专励听闻菩萨素呾缆藏及以菩萨摩呾理迦，随其所闻，当勤修学！

## *2*甲菩萨四重戒

若诸菩萨，随戒律仪，有其四种他胜处法。何等为四？

### 自赞毁他戒

若诸菩萨，为欲贪求利养恭敬，自赞毁他，是名第一他胜处法。

### 吝啬财法戒

若诸菩萨，现有资财，性悭财故，有苦、有贫、无依、无怙正求财者，不起哀怜而修惠舍；正求法者来前，性悭法故，虽现有法而不舍施，是名第二他胜处法。

### 嗔不受他人忏戒

若诸菩萨，长养如是种类忿缠，由是因缘，不唯发起粗言便息，由忿蔽故，加以手足、块石、刀杖、捶打，伤害损恼有情。内怀猛利忿恨意乐，有所违犯，他来谏谢，不受、不忍、不舍怨结，是名第三他胜处法。

### 毁谤坏乱正法戒

若诸菩萨，谤菩萨藏，爱乐宣说开示建立像似正法，于像似法，或自信解、或随他转，是名第四他胜处法。

菩萨于四他胜处法，随犯一种，况犯一切，不复堪能于现法中增长摄受菩萨广大菩提资粮、不复堪能于现法中意乐清净，是即名为相似菩萨，非真菩萨。

菩萨若用软、中品缠，毁犯四种他胜处法，不舍菩萨净戒律仪；上品缠犯，即名为舍。若诸菩萨毁犯四种他胜处法，数数现行，都无惭愧，深生爱乐，见是功德，当知说明上品缠犯。非诸菩萨暂一现行他胜处法，便舍菩萨净戒律仪，如诸苾刍犯他胜法，即便弃舍别解脱戒。

若诸菩萨，由此毁犯，弃舍菩萨净戒律仪，于现法中堪任更受，非不堪任，如苾刍住别解脱戒，犯他胜法，于现法中不任更受。

## *3*乙四十三轻戒

如是菩萨安住菩萨净戒律仪，于有违犯及无违犯、是染非染、软中上品，应当了知！

## *4*摄善法戒

### 障布施度

#### **1、不供三宝戒**

若诸菩萨，安住菩萨净戒律仪，于日日中，若于如来，或为如来造制多所；若于正法，或为正法造经卷所，谓诸菩萨素呾缆藏、摩呾理迦；若于僧伽，谓十方界已入大地诸菩萨众，若不以其或少或多诸供养具而为供养，下至以身一拜礼敬；下至以语一四句颂，赞佛法僧真实功德；下至以心一清净信，随念三宝真实功德，空度日夜，是名有犯，有所违越。

若不恭敬，懒堕懈怠而违犯者，是染违犯。

若误失念，而违犯者，非染违犯。

无违犯者：谓心狂乱。若已证入净意乐地，常无违犯，由得清净意乐菩萨，譬如已得证净苾刍，恒时法尔，于佛法僧以胜供具，承事供养

#### **2、贪图名利戒**

若诸菩萨，安住菩萨净戒律仪，有其大欲而无喜足，于诸利养及以恭敬，生著不舍，是名有犯，有所违越，是染违犯。

无违犯者：谓为断彼生起乐欲，发勤精进摄彼对治，虽勤遮遏，而为猛利性惑所蔽，数起现行。

#### **3、不敬尊长戒**

若诸菩萨，安住菩萨净戒律仪，见诸耆长、有德可敬同法者来，骄慢所制，怀嫌恨心、怀恚恼心，不起承迎，不推胜座；若有他来语言、谈论、庆慰、请问，骄慢所制，怀嫌恨心、怀恚恼心，不称正理发言酬对，是名有犯，有所违越，是染违犯。

非骄慢制，无嫌恨心，无恚恼心，但由懒惰、懈怠、忘念、无记之心，是名有犯，有所违越，非染违犯。

无违犯者：谓遭病重；或心狂乱；或自睡眠，他生觉想，而来亲附，语言、谈论、庆慰、请问；或自为他宣说诸法论义决择；或复与余谈论、庆慰；或他说法论义决择，属耳而听；或有违犯说正法者，为欲将护说法者心；或欲方便调彼伏彼，出不善处，安立善处；或护僧制；或为将护多有情心而不酬对，皆无违犯。

#### **4、不往应供戒**

若诸菩萨，安住菩萨净戒律仪，他来延请，或往居家、或往余寺，奉施饮食及衣服等诸资生具，骄慢所制，怀嫌恨心，怀恚恼心，不至其所，不受所请，是名有犯，有所违越，是染违犯。若由懒惰、懈怠、忘念、无记之心，不至其所，不受所请，是名有犯，有所违越，非染违犯。

无违犯者：或有疾病；或无气力；或心狂乱；或处悬远；或道有怖；或欲方便调彼伏彼，出不善处，安立善处；或余先请；或为无间修诸善法，欲护善品令无暂废；或为引摄未曾有义；或为所闻法义无退，如为所闻法义无退，论义决择当知亦尔；或复知彼怀损恼心，诈来延请；或为护他多嫌恨心；或护僧制，不至其所，不受所请，皆无违犯。

#### **5、不受厚施戒**

若诸菩萨，安住菩萨净戒律仪，他持种种生色、可染、末尼、真珠、琉璃等宝，及持种种众多上妙财利供具，殷勤奉施，由嫌恨心，或恚恼心，违拒不受，是名有犯，有所违越，是染违犯，舍有情故。

若由懒惰、懈怠、忘念、无记之心，违拒不受，是名有犯，有所违越,非染违犯。

无违犯者：或心狂乱；或观受已，心生染着；或观后时，彼定追悔；或复知彼于施迷乱；或知施主随舍随受，由是因缘，定当贫匮；或知此物是僧伽物、窣堵波物；或知此物劫盗他得；或知此物由是因缘，多生过患，或杀、或缚、或罚、或黜、或嫌、或责，违拒不受，皆无违犯。

#### **6、不布施法戒**

若诸菩萨，安住菩萨净戒律仪，他来求法，怀嫌恨心、怀恚恼心，嫉妒变异，不施其法，是名有犯，有所违越，是染违犯。

若由懒惰、懈怠、忘念、无记之心，不施其法，是名有犯，有所违越，非染违犯。

无违犯者：谓诸外道伺求过短；或有重病；或心狂乱；或欲方便调彼伏彼，出不善处，安立善处；或于是法未善通利；或复见彼不生恭敬，无有羞愧，以恶威仪而来听受；或复知彼是钝根性，于广法教得法究竟，深生怖畏，当生邪见，增长邪执，衰损恼坏；或复知彼法至其手，转布非人，而不施与，皆无违犯。

#### **7、弃舍恶人戒**

若诸菩萨，安住菩萨净戒律仪，于诸暴恶犯戒有情，怀嫌恨心、怀恚恼心，由彼暴恶犯戒为缘，方便弃舍，不作饶益，是名有犯，有所违越，是染违犯。

若由懒惰、懈怠弃舍，由忘念故，不作饶益，是名有犯，有所违越，非染违犯。

何以故？非诸菩萨于净持戒身语意业寂静现行诸有情所，起怜悯心，欲作饶益；如于暴恶犯戒有情，于诸苦因而现转者。

无违犯者：谓心狂乱；或欲方便调彼伏彼，广说如前；或为将护多有情心；或护僧制，方便弃舍，不作饶益，皆无违犯。

### 障持戒度

#### **8、与声闻共学戒**

若诸菩萨，安住菩萨净戒律仪，如薄伽梵于别解脱毗奈耶中将护他故，建立遮罪，制诸声闻令不造作，诸有情类，未净信者令生净信，已净信者令倍增长，于中菩萨与诸声闻应等修学，无有差别。何以故？以诸声闻自利为胜，尚不弃舍将护他行，为令有情未信者信、信者增长，学所学处，何况菩萨利他为胜？

#### **9、与声闻不共学戒**

#### **（1）不共学之遮戒**

若诸菩萨，安住菩萨净戒律仪，如薄伽梵于别解脱毗奈耶中，为令声闻少事、少业、少希望住，建立遮罪，制诸声闻，令不造作，于中菩萨与诸声闻不应等学。何以故？以诸声闻自利为胜，不顾利他，于利他中少事、少业、少希望住，可名为妙；非诸菩萨利他为胜，不顾自利，于利他中少事、少业、少希望住，得名为妙。如是菩萨为利他故，从非亲里长者、居士、婆罗门等及恣施家，应求百千种种衣服，观彼有情有力无力，随其所施，如应而受。如说求衣，求钵亦尔。如求衣、钵，如是自求种种丝缕，令非亲里为织作衣。为利他故，应蓄种种憍奢耶衣、诸坐卧具，事各至百。生色、可染百千俱胝，复过是数，亦应取积。如是等中，少事、少业、少希望住制止遮罪，菩萨不与声闻共学。安住净戒律仪菩萨，于利他中，怀嫌恨心、怀恚恼心，少事、少业、少希望住，是名有犯，有所违越，是染违犯。

若由懒惰、懈怠、忘念、无记之心，少事、少业、少希望住，是名有犯，有所违越，非染违犯。

#### **（2）不共学之性戒**

若诸菩萨，安住菩萨净戒律仪，善权方便，为利他故，于诸性罪少分现行，由是因缘，于菩萨戒无所违犯，生多功德。

##### ① 杀生戒

谓如菩萨，见恶劫贼，为贪财故，欲杀多生，或复欲害大德声闻、独觉、菩萨，或复欲造多无间业。见是事已，发心思惟：我若断彼恶众生命，堕那落迦；如其不断，无间业成，当受大苦。我宁杀彼，堕那落迦，终不令其受无间苦。如是菩萨意乐思惟，于彼众生，或以善心或无记心，知此事已，为当来故，深生惭愧，以怜悯心，而断彼命。由是因缘，于菩萨戒无所违犯，生多功德。

##### ② 不与取戒

又如菩萨，见有增上、增上宰官，上品暴恶，于诸有情无有慈悯，专行逼恼。菩萨见已，起怜悯心，发生利益安乐意乐，随力所能，若废、若黜增上等位。由是因缘，于菩萨戒无所违犯，生多功德。

又如菩萨，见劫盗贼，夺他财物，若僧伽物、窣堵波物，取多物已，执为己有，纵情受用。菩萨见已，起怜悯心，于彼有情发生利益安乐意乐，随力所能，逼而夺取，勿令受用如是财故，当受长夜无义无利。由此因缘，所夺财宝，若僧伽物还复僧伽，窣堵波物还窣堵波，若有情物还复有情。

又见众主或园林主，取僧伽物、窣堵波物，言是己有，纵情受用。菩萨见已，思择彼恶，起怜悯心，勿令因此邪受用业，当受长夜无义无利，随力所能，废其所主。

菩萨如是虽不与取，而无违犯，生多功德。

##### ③ 邪淫戒

又如菩萨，处在居家，见有女色，现无系属，习淫欲法，继心菩萨，求非梵行。菩萨见已，作意思惟：勿令心恚，多生非福，若随其欲，便得自在、方便安处，令种善根，亦当令其舍不善业。住慈悯心，行非梵行，虽习如是秽染之法，而无所犯，生多功德。

出家菩萨，为护声闻圣所教诫，令不坏灭，一切不应行非梵行。

##### ④ 妄语戒

又如菩萨，为多有情解脱命难，囹圄缚难，刖手足难，劓鼻、刵耳、剜眼等难，虽诸菩萨为自命难，亦不正知，说于妄语，然为救脱彼有情故，知而思择，故说妄语。以要言之，菩萨唯观有情义利，非无义利，自无染心，唯为饶益诸有情故，覆想正知，而说异语，说是语时，于菩萨戒无所违犯，生多功德。

##### ⑤ 两舌戒

又如菩萨，见诸有情，为恶朋友之所摄受，亲爱不舍。菩萨见已，起怜悯心，发生利益安乐意乐，随能随力说离间语，令离恶友，舍相亲爱，勿令有情由近恶友，当受长夜无义无利。菩萨如是以饶益心说离间语，乖离他爱，无所违犯，生多功德。

##### ⑥ 恶口戒

又如菩萨，见诸有情，为行越路非理而行，出粗恶语，猛利诃摈，方便令其出不善处，安立善处。菩萨如是以饶益心于诸有情出粗恶语，无所违犯，生多功德。

##### ⑦ 绮语戒

又如菩萨，见诸有情，信乐倡伎、吟咏、歌讽，或有信乐王、贼、饮食、淫荡、街衢、无义之论。菩萨于中皆悉善巧，于彼有情起怜悯心，发生利益安乐意乐，现前为作绮语相应种种倡伎、吟咏、歌讽、王、贼、饮食、淫、衢等论，令彼有情欢喜引摄，自在随属，方便奖导，出不善处，安立善处。菩萨如是现行绮语，无所违犯，生多功德。

#### **10、住邪命法戒**

若诸菩萨，安住菩萨净戒律仪，生起诡诈，虚谈现相，方便研求，假利求利，味邪命法，无有羞耻，坚持不舍，是名有犯，有所违越，是染违犯。

无违犯者：若为除遣，生起乐欲，发勤精进，烦恼炽盛，蔽抑其心，时时现起。

#### **11、掉动嬉戏戒**

若诸菩萨，安住菩萨净戒律仪，为掉所动，心不寂静、不乐寂静，高声嬉戏，喧哗纷聒，轻躁腾跃，望他欢笑，如此诸缘，是名有犯，有所违越，是染违犯。

若妄念起，非染违犯。

无违犯者：若为除遣，生起乐欲，广说如前。若欲方便解他所生嫌恨令息；若欲遣他所生愁恼；若他性好如上诸事，方便摄受，敬慎将护，随彼而转；若他有情猜阻菩萨，内怀嫌恨，恶谋憎背，外现欢颜表内清净，如是一切，皆无违犯。

#### **12、倒说菩萨法戒**

若诸菩萨，安住菩萨净戒律仪，起如是见、立如是论：菩萨不应欣乐涅槃，应于涅槃而生厌背；于诸烦恼及随烦恼不应怖畏而求断灭，不应一向心生厌离，以诸菩萨三无数劫流转生死，求大菩提。若作此说，是名有犯，有所违越，是染违犯。何以故？如诸声闻于其涅槃欣乐亲近，于诸烦恼及随烦恼深心厌离，如是菩萨于大涅槃欣乐亲近，于诸烦恼及随烦恼深心厌离，其倍过彼百千俱胝，以诸声闻唯为一身证得义利，勤修正行，菩萨普为一切有情证得义利，勤修正行，是故菩萨当勤修集无杂染心，于有漏事随顺而行，成就胜出诸阿罗汉无杂染法。

#### **13、不护雪讥谤戒**

若诸菩萨，安住菩萨净戒律仪，于自能发不信重言，所谓恶声、恶称、恶誉，不护不雪。

其事若实而不避护，是名有犯，有所违越，是染违犯。

若事不实而不清雪，是名有犯，有所违越，非染违犯。

无违犯者：若他外道；若他憎嫉；若自出家，因行乞行、因修善行，谤声流布；若忿蔽者；若心倒者，谤声流布，皆无违犯。

#### **14、不行楚罚戒**

若诸菩萨，安住菩萨净戒律仪，见诸有情应以种种辛楚加行、猛利加行而得义利，护其忧恼而不现行，是名有犯，有所违越，非染违犯。

无违犯者，观由此缘，于现法中少得义利，多生忧恼。

### 障忍辱度

#### **15、嗔打报复戒**

若诸菩萨，安住菩萨净戒律仪，他骂报骂、他嗔报嗔、他打报打、他弄报弄，是名有犯，有所违越，是染违犯。

#### **16、不忏悔谢罪戒**

若诸菩萨，安住菩萨净戒律仪，于他有情有所侵犯；或自不为，彼疑侵犯，由嫌嫉心、由慢所执，不如理谢而生轻舍，是名有犯，有所违越，是染违犯。

若由懒惰、懈怠、放逸不谢轻舍，是名有犯，有所违越，非染违犯。

无违犯者：若欲方便调彼伏彼出不善处、安立善处；若是外道；若彼希望，要因现行非法有罪，方受悔谢；若彼有情，性好斗诤，因悔谢时，倍增愤怒；若复知彼为性堪忍，体无嫌恨；若必了他，因谢侵犯，深生羞耻，而不悔谢，皆无违犯。

#### **17、不接受忏悔戒**

若诸菩萨，安住菩萨净戒律仪，他所侵犯，彼还如法平等悔谢，怀嫌恨心，欲损恼彼，不受其谢，是名有犯，有所违越，是染违犯。

虽复于彼无嫌恨心，不欲损恼，然由禀性不能堪忍，故不受谢，亦名有犯，有所违越，是染违犯。

无违犯者：若欲方便调彼伏彼，广说一切，如前应知；若不如法、不平等谢，不受彼谢，亦无违犯。

#### **18、怀忿不舍戒**

若诸菩萨，安住菩萨净戒律仪，于他怀忿，相续坚持，生已不舍，是名有犯，有所违越，是染违犯。

无违犯者，为断彼故，生起乐欲，广说如前。

### 障精进度

#### **19、染心御众戒**

若诸菩萨，安住菩萨净戒律仪，贪着供事增上力故，以爱染心，管御徒众，是名有犯，有所违越，是染违犯。

无违犯者，不贪供侍、无爱染心管御徒众。

#### **20、嗜好睡眠戒**

若诸菩萨，安住菩萨净戒律仪，懒惰懈怠，耽睡眠乐，卧乐、倚乐，非时非量，是名有犯，有所违越，是染违犯。

无违犯者：若遭疾病，若无气力，行路疲极，若为断彼生起乐欲，广说一切如前应知。

#### **21、虚度时光戒**

若诸菩萨，安住菩萨净戒律仪，怀爱染心，谈说世事，虚弃时日，是名有犯，有所违越，是染违犯。

若由忘念，虚弃时日，是名有犯，有所违越，非染违犯。

无违犯者：见他谈说，护彼意故，安住正念，须臾而听；若事稀奇，或暂问他、或答他问，无所违犯。

### 障禅定度

#### **22、不求教授禅法戒**

若诸菩萨，安住菩萨净戒律仪，为令心住，欲定其心，心怀嫌恨，骄慢所持，不诣师所，求请教授，是名有犯，有所违越，是染违犯。

懒惰懈怠而不请者，非染违犯。

无违犯者：若遇疾病；若无气力；若知其师颠倒教授；若自多闻，自有智力，能令心定；若先已得所应教授而不请者，无所违犯。

#### **23、不除五盖烦恼戒**

若诸菩萨，安住菩萨净戒律仪，起贪欲盖，忍受不舍，是名有犯，有所违越，是染违犯。

无违犯者：若为断彼，生起乐欲，发勤精进，烦恼猛利，蔽抑心故，时时现行。

如贪欲盖，如是嗔恚、昏沉睡眠、掉举恶作及与疑盖，当知亦尔。

#### **24、贪味禅定静虑戒**

若诸菩萨，安住菩萨净戒律仪，贪味静虑，于味静虑，见为功德，是名有犯，有所违越，是染违犯。

无违犯者，若为断彼，生起乐欲，广说如前。

### 障般若度

#### **25、不学小乘法戒**

若诸菩萨，安住菩萨净戒律仪，起如是见、立如是论：菩萨不应听声闻乘相应法教，不应受持，不应修学，菩萨何用于声闻乘相应法教，听闻受持，精勤修学？是名有犯，有所违越，是染违犯。何以故？菩萨尚于外道书论精勤研究，况于佛语？

无违犯者，为令一向习小法者舍彼欲故，作如是说。

#### **26、背大向小戒**

若诸菩萨，安住菩萨净戒律仪，于菩萨藏，未精研究；于菩萨藏，一切弃舍；于声闻藏，一向修学，是名有犯，有所违越，非染违犯。

#### **27、舍内学外戒**

若诸菩萨，安住菩萨净戒律仪，现有佛教，于佛教中未精研究，于异道论及诸外论精勤修学，是名有犯，有所违越，是染违犯。

无违犯者：若上聪敏；若能速受；若经久时，能不忘失；若于其义，能思能达；若于佛教，如理观察，成就俱行，无动觉者；于日日中，常以二分修学佛语，一分学外，则无违犯。

#### **28、爱乐异论戒**

若诸菩萨，安住菩萨净戒律仪，越菩萨法，于异道论及诸外论，研求善巧，深心宝玩，爱乐味着，非如辛药，而习近之，是名有犯，有所违越，是染违犯。

#### **29、不信深法戒**

若诸菩萨，安住菩萨净戒律仪，闻菩萨藏，于甚深处、最胜甚深真实法义、诸佛菩萨难思神力，不生信解，憎背毁谤：不能引义、不能引法、非如来说、不能利益安乐有情。是名有犯，有所违越，是染违犯。如是毁谤，或由自内非理作意，或随顺他而作是说。

若诸菩萨，安住菩萨净戒律仪，若闻甚深、最甚深处，心不信解。菩萨尔时应强信受，应无谄曲，应如是学：我为非善，盲无慧目，于如来眼随所宣说、于诸如来密意语言而生诽谤。菩萨如是自处无知，仰推如来于诸佛法无不现知、等随观见，如是正行，无所违犯。虽无信解，然不诽谤。

#### **30、爱恚赞毁戒**

若诸菩萨，安住菩萨净戒律仪，于他人所，有染爱心、有嗔恚心，自赞毁他，是名有犯，有所违越，是染违犯。

无违犯者：若为摧伏诸恶外道；若为住持如来圣教；若为方便调彼伏彼，广说如前；或欲令其未净信者，发生净信，已净信者，倍复增长。

#### **31、骄慢不听正法戒**

若诸菩萨，安住菩萨净戒律仪，闻说正法论义决择，骄慢所制，怀嫌恨心、怀恚恼心，而不往听，是名有犯，有所违越，是染违犯。

若为懒惰、懈怠所蔽，而不往听，非染违犯。

无违犯者：若不觉知；若有疾病；若无气力；若知倒说；若为护彼说法者心；若正了知彼所说义，是数所闻、所持、所了；若已多闻，具足闻持，其闻积集；若欲无间于境住心；若勤引发菩萨胜定；若自了知上品愚钝，其慧钝浊，于所闻法难受、难持，难于所缘，摄心令定，不往听者，皆无违犯。

#### **32、轻视毁谤法师戒**

若诸菩萨，安住菩萨净戒律仪，于说法师，故思轻毁，不深恭敬，嗤笑调弄，但依于文，不依于义，是名有犯，有所违越，是染违犯。

## *5*摄众生戒

### 障同事摄

#### **33、不为助伴戒**

若诸菩萨，安住菩萨净戒律仪，于诸有情所应作事，怀嫌恨心，怀恚恼心，不为助伴，谓于能办所应作事，或于道路若往若来，或于正说事业加行，或于掌护所有财宝，或于和好乖离诤讼，或于吉会，或于福业，不为助伴，是名有犯，有所违越，是染违犯。

若为懒惰、懈怠所蔽，不为助伴，非染违犯。

无违犯者：若有疹疾；若无气力；若了知彼自能成办；若知求者自有依怙；若知所作能引非义、能引非法；若欲方便调彼伏彼，广说如前；若先许余，为作助伴；若转请他有力者助；若于善品正勤修习，不欲暂废；若性愚钝，于所闻法，难受难持，如前广说；若为将护多有情意；若护僧制，不为助伴，皆无违犯。

#### **34、不往看病戒**

若诸菩萨，安住菩萨净戒律仪，见诸有情遭重疾病，怀嫌恨心，怀恚恼心，不往供事，是名有犯，有所违越，是染违犯。

若为懒惰、懈怠所蔽，不往供事，非染违犯。

无违犯者：若自有病；若无气力；若转请他有力，随顺令往供事；若知病者有依有怙；若知病者自有势力，能自供事；若了知彼长病所触，堪自支持；若为勤修广大无上殊胜善品；若欲护持所修善品，令无间缺；若自了知上品愚钝，其慧钝浊，于所闻法，难受难持，难于所缘，摄心令定；若先许余，为作供事。

如于病者，于有苦者，为作助伴，欲除其苦，当知亦尔。

### 障爱语摄

#### **35、非理不谏戒**

若诸菩萨，安住菩萨净戒律仪，见诸有情为求现法、后法事故，广行非理。怀嫌恨心、怀恚恼心，不为宣说如实正理，是名有犯，有所违越，是染违犯。

若由懒惰、懈怠所蔽，不为宣说，非染违犯。

无违犯者：若自无知；若无气力；若转请他有力者说；若即彼人自有智力；若彼有余善友摄受；若欲方便调彼伏彼，广说如前；若知为说如实正理，起嫌恨心，若发恶言、若颠倒受；若无爱敬；若复知彼性弊儱戾，不为宣说，皆无违犯。

### 障布施摄

#### **36、有恩不报戒**

若诸菩萨，安住菩萨净戒律仪，于先有恩诸有情所，不知恩惠、不了恩惠，怀嫌恨心，不欲现前如应酬报，是名有犯，有所违越，是染违犯。

若为懒惰、懈怠所蔽，不现酬报，非染违犯。

无违犯者：勤加功用，无力无能，不获酬报；若欲方便调彼伏彼，广说如前；若欲报恩，而彼不受，皆无违犯。

#### **37、不慰患难有情戒**

若诸菩萨，安住菩萨净戒律仪，见诸有情堕在丧失财宝、眷属、禄位难处，多生愁恼，怀嫌恨心，不往开解，是名有犯，有所违越，是染违犯。

若为懒惰、懈怠所蔽，不往开解，非染违犯。

无违犯者，应知如前“于他事业不为助伴”。

#### **38、有求不施戒**

若诸菩萨，安住菩萨净戒律仪，有饮食等资生众具，见有求者来正希求饮食等事，怀嫌恨心、怀恚恼心，而不给施，是名有犯，有所违越，是染违犯。

若由懒惰、懈怠、放逸，不能施与，非染违犯。

无违犯者：若现无有可施财物；若彼希求不如法物、所不宜物；若欲方便调彼伏彼，广说如前；若来求者，王所匪宜，将护王意；若护僧制，而不惠施，皆无违犯。

#### **39、不如法摄众戒**

若诸菩萨，安住菩萨净戒律仪，摄受徒众，怀嫌恨心，而不随时无倒教授、无倒教诫；知众匮乏，而不为彼从诸净信长者、居士、婆罗门等，如法追求衣服、饮食、诸坐卧具、病缘医药、资身什物，随时供给，是名有犯，有所违越，是染违犯。

若由懒惰、懈怠、放逸，不往教授、不往教诫、不为追求如法众具，非染违犯。

无违犯者：若欲方便调彼伏彼，广说如前；若护僧制；若有疹疾；若无气力，不任加行；若转请余有势力者；若知徒众，世所共知，有大福德，各自有力求衣服等资身众具；若随所应教授、教诫，皆已无倒教授、教诫；若知众内有本外道，为窃法故，来入众中，无所堪能，不可调伏，皆无违犯。

### 障利行摄

#### **40、不随顺众生戒**

若诸菩萨，安住菩萨净戒律仪，怀嫌恨心，于他有情不随心转，是名有犯，有所违越，是染违犯。

若由懒惰、懈怠、放逸，不随其转，非染违犯。

无违犯者：若彼所爱，非彼所宜；若有疾病；若无气力，不任加行；若护僧制；若彼所爱，虽彼所宜，而于多众，非宜非爱；若为降伏诸恶外道；若欲方更调彼伏彼，广说如前，不随心转，皆无违犯。

#### **41、不随喜赞扬戒**

若诸菩萨，安住菩萨净戒律仪，怀嫌恨心，他实有德，不欲显扬；他实有誉，不欲称美；他实妙说，不赞善哉，是名有犯，有所违越，是染违犯。

若由懒惰、懈怠、放逸，不显扬等，非染违犯。

无违犯者：若知其人，性好少欲，将护彼意；若有疾病；若无气力；若欲方便调彼伏彼，广说如前；若护僧制；若知由此显扬等缘，起彼杂染骄举无义，为遮此过；若知彼德，虽似功德，而非实德；若知彼誉，虽似善誉，而非实誉；若知彼说，虽似妙说，而实非妙；若为降伏诸恶外道；若为待他言论究竟，不显扬等，皆无违犯。

#### **42、不行威严折服戒**

若诸菩萨，安住菩萨净戒律仪，见诸有情应可诃责、应可治罚、应可驱摈，怀染污心，而不诃责；或虽诃责，而不治罚，如法教诫；或虽治罚，如法教诫，而不驱摈，是名有犯，有所违越，是染违犯。

若由懒惰、懈怠、放逸，而不呵责乃至驱摈，非染违犯。

无违犯者：若了知彼不可疗治，不可与语，喜出粗言，多生嫌恨，故应弃舍；若观待时；若观因此斗讼诤竞；若观因此令僧喧杂、令僧破坏；知彼有情不怀谄曲，成就增上猛利惭愧，疾疾还净，而不呵责乃至驱摈，皆无违犯。

#### **43、不现神通震摄戒**

若诸菩萨，安住菩萨净戒律仪，具足成就种种神通变现威力，于诸有情，应恐怖者能恐怖之、应引摄者能引摄之，避信施故，不现神通恐怖、引摄，是名有犯，有所违越，非染违犯。

无违犯者：若知此中诸有情类，多着僻执，是恶外道，诽谤贤圣，成就邪见，不现神通恐怖、引摄，无有违犯。

又一切处无违犯者，谓若彼心增上狂乱，若重苦受之所逼切，若未曾受净戒律仪，当知一切皆无违犯。

若诸菩萨，从他正受戒律仪已，由善清净求学意乐、菩提意乐、饶益一切有情意乐，生起最极尊重恭敬。从初专精，不应违犯。设有违犯，即应如法疾疾悔除，令得还净。如是菩萨一切违犯，当知皆是恶作所摄，应向有力、于语表义能觉、能受小乘、大乘补特伽罗悔灭。

若诸菩萨，以上品缠，违犯如上他胜处法，失戒律仪，应当更受。

若中品缠，违犯如上他胜处法，应对于三补特伽罗，或过是数，应如发露除恶作法，先当称述所犯事名，应作是说：长老专志！或言：大德！我如是名，违越菩萨毗奈耶法，如所称事，犯恶作罪。余如苾刍发露悔灭恶作罪法，应如是说。

若下品缠，违犯如上他胜处法，及余违犯，应对于一补特伽罗发露，悔法当知如前。

若无随顺补特伽罗可对发露，悔除所犯，尔时，菩萨以净意乐，起自誓心：我当决定防护当来，终不重犯！如是于犯，还出还净。

复次，如是所起诸事，菩萨学处，佛于彼彼素怛缆中随机散说，谓依律仪戒、摄善法戒、饶益有情戒，今于此菩萨藏摩怛理迦，综集而说。菩萨于中，应起尊重，住极恭敬，专精修学！

---

上师三世诸佛如何回向，我亦如是回向。
